<chapter>
	<sentences>
		<sentence>At barbaris consilium non defuit: nam duces eorum tota acie pronuntiare iusserunt, "ne quis ab loco discederet: illorum esse praedam, atque illis reservari, quaecumque Romani reliquissent: proinde omnia in victoria posita existimarent."</sentence>
		<sentence>Erant et virtute et numero pugnando pares, nostri tamen etsi ab duce et a fortuna deserebantur, tamen omnem spem salutis in virtute ponebant, et, quoties quaeque cohors procurreret, ab ea parte magnus hostium numerus cadebat.</sentence>
		<sentence>Qua re animadversa, Ambiorix pronuntiari iubet; ut procul tela coniciant, neu propius accedant, et, quam in partem Romani impetum fecerint, cedant: levitate armorum et quotidiana exercitatione nihil iis noceri posse: rursus se ad signa recipientes insequantur.</sentence>
	</sentences>

	<notes>
		<note sentence="2" word="10-15">Sunt enim quatuor quae victoriam pariunt; numerus, fortitudo militum, ductus Imperatoris, fortuna.</note>
	</notes>
</chapter>