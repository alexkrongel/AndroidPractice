<chapter>
	<sentences>
		<sentence>Consurgitur ex consilio; comprehendunt utrumque et orant, "ne sua dissensione et pertinacia rem in summum periculum deducant: facilem esse rem, seu maneant, seu proficiscantur, si modo unum omnes sentiant ac probent; contra in dissensione nullam se salutem perspicere."</sentence>
		<sentence>Res disputatione ad mediam noctem perducitur.</sentence>
		<sentence>Tandem dat Cotta permotus manus; superat sententia Sabini.</sentence>
		<sentence>Pronuntiatur, prima luce ituros: consumitur vigiliis reliqua pars noctis, cum sua quisque miles circumspiceret, quid secum portare posset, quid ex instrumento hybernorum relinquere cogeretur.</sentence>
		<sentence>Omnia excogitantur, quare nec sine periculo maneatur et languore militum et vigiliis periculum augeatur.</sentence> 
		<sentence>Prima luce sic ex castris proficiscuntur, ut quibus esset persuasum, non ab hoste, sed ab homine amicissimo Ambiorige consilium datum, longissimo agmine maximisque impedimentis.</sentence>
	</sentences>

	<notes>
		<note sentence="3" word="1-4">Translata oratio ab his qui victi se dedunt.</note>
	</notes>
</chapter>