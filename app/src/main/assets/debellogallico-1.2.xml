<chapter>
	<sentences>
		<sentence>Apud Helvetios lone nobilissimus et ditissimus fuit Orgetorix.</sentence>
		<sentence>Is M. Messala et M. Pisone coss. regni cupiditate inductus, coniurationem nobilitatis fecit et civitati persuasit, ut de finibus suis cum omnibus copiis exirent: perfacile esse, cum virtute omnibus praestarent, totius Galliae imperio potiri.</sentence>
		<sentence>Id hoc facilius eis persuasit, quod undique loci natura Helvetii continentur: una ex parte flumine Rheno, latissimo atque altissimo, qui agrum Helvetium a Germanis dividit; altera ex parte monte Iura altissimo, qui est inter Sequanos et Helvetios; tertia lacu Lemanno et flumine Rhodano, qui Provinciam nostram ab Helvetiis dividit.</sentence>
		<sentence>His rebus fiebat, ut et minus late vagarentur et minus facile finitimis bellum inferre possent: qua de causa homines bellandi cupidi magno dolore afficiebantur.</sentence> 
		<sentence>Pro multitudine autem hominum, et pro gloria belli atque fortitudinis, angustos se fines habere arbitrabantur, qui in longitudinem millia passuum CCXL, in latitudinem CLXXX patebant.</sentence>
	</sentences>

	<notes>
		<note sentence="2" word="0-2">Fuit hic annus ab urbe condita DCXCIII. De hoc Pisone sic habet Asconius Pedianus, 'Vixit Piso iisdem temporibus, quibus Cicero, sed tanta aetate maior, ut adolescentulum Ciceronem pater ad eum deduceret, quod in eo et antiquae vitae similitudo et multae erant literae: orator quoque melior quam frequentior habitus est, biennio tamen serius quam Cicero Consul fuit.'</note>
		<note sentence="2" word="13-14">Civitates sunt, ut testatur Cicero lib. de somno Scipionis, 'concilia coetusque hominum iure sociati.' Aulus vero Gellius XVIII. 7. tanquam ex Verrio Flacco citat civitatem, et pro loco, et pro oppido, et pro iure quoque omnium, et pro hominum multitudine; quo ultimo sensu hic dicitur Orgetorix civitati persuasisse. 'Ut de finibus suis cum omnibus copiis exirent.' Hoc ideo ab illis est factum, teste Dione, ne partis populi discessu, altera quae in patria remaneret, eorum auxilio qui profecti fuissent destituta, iniuriae pateret finitimorum, qui ab ipsis fuerant bello vexati.</note>
		<note sentence="3" word="29">Mons dividit Sequanos ab Helvetiis, Mont S. Claude. Varia tamen sortitur pro locorum varietate nomina, et in Basiliensium initium habet finibus.</note>
		<note sentence="3" word="34">Ab oriente, Iura monte, ab occidente, Arare flumine terminantur. Sed praeter Burgundiae Comitatum, quem Helvetiis, Aeduis et Lingonibus finitimi incolebant, latius etiam patebant. Partem enim Alsatiae obtinebant, Rhenoque a Germanis disterminabantur.</note>
		<note sentence="3" word="38-39">In quem influit Rhodanus, hodie Lac de Gen√®ve.</note>
		<note sentence="4" word="16-24">Cluverius observat demendum unum C ut sint tantum CXL, et pro CLXXX ponendum LXXX dempto C. Sed neque sic constabit, quae vera sit mensura Helveticorum finium: et quoniam multa mentio passuum occurret his in libris, quia passibus Romani locorum spatia metiebantur, ut Graeci stadiis, et nos leucis; hoc in loco nonnihil esse scribendum videtur, quod ceteris sufficiat. Sunt veteres versus iuvandae memoriae gratia in hanc rem facti: 'Quatuor ex granis digitus componitur unus, Est quater in pedibus digitus, quater in pede palmus: Quinque pedes passum faciunt, passus quoque centum Viginti quinque stadium dant; sed miliare Octo dabunt stadia: duplicatum dat tibi leucam.' Quibus versibus si fides adhibebitur, leuca nostra erit duorum millium passuum. Sed necessitate cogimur in multis locis hunc numerum duplicare, ut scilicet sit IV millium passuum. Multa in hanc rem possunt adduci, sed quia compendio studemus, unus Strabonis locus omnium instar erit. Sic enim ille lib. IV. 'Ab Isara ad Viennam Allobrogum metropolim sitam ad Rhodanum stadia sunt trecenta et viginti. Prope vero et supra Viennam est Lugdunum, ubi commiscentur inter se Arar et Rhodanus. Stadia vero ibi sunt circiter ducenta pedestri itinere per Allobrogum terram euntibus, adverso vero flumine navigantibus paulo plus.' Hodie quinque tantum leucarum spatium inter Lugdunum et Viennam esse cognitum est. Sed neque hic, neque aliis multis in locis constabit numerorum ratio, etsi quatuor passuum millia leucae assignaverimus, ut tandem fatendum necesse sit totam illam numerorum rationem, cum apud Graecos, tum apud Latinos turpibus erroribus scatere.</note>
	</notes>
</chapter>