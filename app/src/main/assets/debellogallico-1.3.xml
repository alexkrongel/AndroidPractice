<chapter>
	<sentences>
		<sentence>His rebus adducti, et auctoritate Orgetorigis permoti, constituerunt, ea, quae ad proficiscendum pertinerent, comparare; iumentorum et carrorum quam maximum numerum coemere; sementes quam maximas facere, ut in itinere copia frumenti suppeteret; cum proximis civitatibus pacem et amicitiam confirmare.</sentence>
		<sentence>Ad eas res conficiendas biennium sibi satis esse duxerunt, in tertium annum profectionem lege confirmant.</sentence> 
		<sentence>Ad eas res conficiendas Orgetorix deligitur; is, ubi legationem ad civitates suscepit, in eo itinere persuadet Castico, Catamantaledis filio, Sequano, cuius pater regnum in Sequanis multos annos obtinuerat, et a S. P. R amicus appellatus erat, ut regnum in civitate sua occuparet, quod pater ante habuerat: itemque Dumnorigi Aeduo, fratri Divitiaci, qui eo tempore principatum in civitate obtinebat ac maxime plebi acceptus erat, in idem conaretur persuadet, eique filiam suam in matrimonium dat.</sentence> 
		<sentence>Perfacile factu esse, illis probat, conata perficere, propterea quod ipse suae civitatis imperium obtenturus esset: non esse dubium, quin totius Galliae plurimum Helvetii possent: se suis copiis suoque exercitu illis regna conciliaturum, confirmat.</sentence> 
		<sentence>Hac oratione adducti, inter se fidem et iusiurandum dant et, regno occupato, per tres potentissimos ac firmissimos populos totius Galliae sese potiri posse sperant.</sentence>
	</sentences>

	<notes>
		<note sentence="3" word="20-22">Ex hoc loco et pluribus aliis patet, regna ista in Gallia non fuisse haereditaria, quibus tamen filii se privari graviter ferebant, a populo dabantur; ut fit verisimile, propter iustitiae et fortitudinis opinionem.</note>
		<note sentence="3" word="29-35">Quia Romani erant potentes, praesidio et honori ducebatur maximo, si quis, eorum amicus dicebatur. Hoc videre inde licet, quod Ptolemaeum Auletem regno pulsum reducendum in regnum censuerunt, quia paulo ante a Romanis amicus erat appellatus.</note>
		<note sentence="3" word="46-50">Aedui nobilissima et opulentissima Galliae civitas, quae totius Galliae capiendae occasionem Romanis praebuit. De Belgis et Celtis res est clara et perspicua, remque illam fatetur Eumenius in panegyrico, hoc modo: 'Princeps Aeduus' [Divitiacus is noster est] 'Romam ad Senatum venit, scuto innixus peroravit; impetrataque ope, Romanum exercitum Caesaremqne cis Rhodanum primus induxit: sed enim Aedui totum istud, quod Rheno, Oceano, Pyrenaeis montibus, cunctis Alpibus continetur, Romano imperio tradiderunt, hibernis liberaliter praebitis, suppeditatis largiter commeatibus, armis fabricandis, pedestribus equitumque copiis auxiliaribus: ita in unam partem sociatis omnibus Celtarum Belgarumque populis, eripuere Barbaris, quicquid iunxere Romanis.' Nec per illos solum Celtae Belgaeque Romanis accesserunt, sed et ipsa Narbonensis Gallia: siquidem verum est, quod Florus scriptum reliquit, Allobroges et Arvernos bello tentatos et mox domitos, cum adversus eos Aeduorum querelae auxilium et opem Romanorum flagitarent. Unde factum ut soli Gallorum, nomen fraternitatis cum Pop. Romano usurpaverint teste Tacito annal. XI. Inde eodem teste, 'primi Aedui Senatorum in urbe ius adepti sunt: datum id foederi antiquo.' Inde facti reliquis opulentiores, solique ipsis praelati Lugdunenses, quia erant Romanorum colonia.</note>
		<note sentence="4" word="5">Hic passive scribitur; quod rarius.</note>
		<note sentence="5" word="12-17">Sequanos, Helvetios et Aeduos. Indicium est detectio alicuius sceleris vel accusatio. Est porro ea res enuntiata, quod regnum affectaret; quod tyrannicum in civitate libera.</note>
	</notes>
</chapter>

