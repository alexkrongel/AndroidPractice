<chapter>
	<sentences>
		<sentence>Deum maxime Mercurium colunt: huius sunt plurima simulacra, hunc omnium inventorem artium ferunt, hunc viarum atque itinerum ducem, hunc ad quaestus pecuniae mercaturasque habere vim maximam arbitrantur.</sentence> 
		<sentence>Post hunc, Apollinem et Martem et Iovem et Minervam: de his eandem fere, quam reliquae gentes, habent opinionem; Apollinem morbos depellere, Minervam operum atque artificiorum initia transdere; Iovem imperium coelestium tenere; Martem bella regere.</sentence> 
		<sentence>Huic, cum proelio dimicare constituerunt, ea, quae bello ceperint, plerumque devovent.</sentence> 
		<sentence>Quae superaverint, animalia capta immolant; reliquas res in unum locum conferunt.</sentence> 
		<sentence>Multis in civitatibus harum rerum exstructos tumulos locis consecratis conspicari licet: neque saepe accidit, ut neglecta quispiam religione, aut capta apud se occultare, aut posita tollere auderet; gravissimumque ei rei supplicium cum cruciatu constitutum est.</sentence>
	</sentences>

	<notes>
		<note sentence="1" word="0-3">Qua ratione nescio, nisi quod ad quaestus pecuniarum maximam vim habere credebant, ut ipse refert Caesar, qua fere mente dicit Hor. 'O cives, cives, quaerenda pecunia primum est; Virtus post nummos.' Quo nomine appellarent, nescio; eodem quo Germani, ut credibile est. Siquidem illa tempestate, ipsomet teste Caesare, Mercurium non noverant, et postea a Gallis accepisse verisimile est, Wodam appellabant. Paulus enim Diac. eo nomine fuisse a Langobardis appellatum scribit, cuius rei argumento esse potest, quod Belgice hactenus Mercurii dies dicitur, Wostag, id est, Mercurii dies.</note>
		<note sentence="1" word="4-7">Cornutus lib. de natura Deorum, cubica fuisse scribit, quia Mercurius veritatis est index, quae sibi semper est similis: quocumque vertatur, semper eadem apparet, et ut corpus cubicum quocumque iaciatur, semper stat recta.</note>
		<note sentence="1" word="8-12">Hinc manavit consuetudo, ut in Gymnasiis literariis una cum Pallade Mercurius iungeretur. Utrique simulacro factum nomen Hermathena, de quo Cicero 1. i. epist.</note>
		<note sentence="1" word="13-17">Hinc Mercurius Ἐνóδιος, id est, vialis dicebatur; et in viis eius statuae erigebantur cum inscriptione hac: 'Quo haec ducit via? quo ducit illa?' Quae statuae vocebantur a Graecis et Latinis, 'Hermae.' Quas una nocte deiectas fuisse Athenis narrat Plutarchus in Nicia et Alcibiade. Est autem, ut hic videtur, nonnihil differentiae inter viam atque iter. 'Via,' ut ait Paulus, 'constitui vel latior octo pedibus, vel angustior potest, ut tamen eam latitudinem habeat qua vehiculum ire potest; alioqui iter sit, non via.' Modestinus vero dicit esse iter, quo quis pedes vel eques commeare potest.</note>
		<note sentence="1" word="18-21">Hinc κερδῶος dicitur, quasi lucrosus, lucrifer. Itaque sic apud Plautum in prologo Amphitruonis populum affatur: 'Ut vos in vestris vultis mercimoniis Emundis vendundisque me laetum lucris Afficere, atque adiuvare in rebus omnibus, Et ut res rationesque vestrorum omnium Bene expedire vultis, peregreque et domi, Bonoque atque amplo auctare perpetuo lucro.' Et Ovidius: 'Te quicumque suas profitentur vendere merces, Thure dato tribuas ut sibi lucra rogant.</note>
		<note sentence="2" word="0-2">Balenus dicebatur a Gallis, ut videtur ex Ausonio, carmine ii. de Professoribns Burdegalensibus, quo nomine etiam eum Norici appellabant, teste Tertull. Apologet. c. 24. Belis vero ab Aquileiensibus, qui non longe a Noricis erant. Herodianus in Maxim. ex interpretatione Angeli Politiani: 'Ferebantur oracula Dei indigenae, qui victoriam promittebat, Belim istum vocant, et mirifice colunt, Apollinem esse volentes.'</note>
		<note sentence="2" word="6">Huius simulacrum quale esset memorat Max. Tyr. serm xxxviii. Κελτοì σέβουσι μὲν Δíα ἄγαλμα δὲ Διòς Κελτικòν ὑψηλὴ δρῦς: Galli colunt quidem Iovem: sed simulacrum Iovis apud Gallos est alta quercus.</note>
		<note sentence="2" word="8">Minerva Graecis Ἀθηνᾶ et Pallas, ut non mirum sua Gallis fuisse Deorum nomina diversa a Graecis et Latinis, qui inter se etiam eiusmodi nomina diversa habebant.</note>
		<note sentence="2" word="18-20">Ovid. Metamorph. 1. i. 'Inventum medicina meum est, opiferque per orbem Dicor, et herbarum subiecta potentia nobis.'</note>
		<note sentence="2" word="21-24">Lanificii praesertim. 'Vestes,' ait Oppianes 1. ii. 'tenui filo conficere Pallas homines docuit.' Idem legitur fere apud Ovid. Metam. vi. in fabula de Arachane. Homerus Odyss. ii narrat Minervam Phaeacibus foeminis dedisse pulchrorum operum scientiam. Virgil. vero Aeneid. Virgil 1. vii. 'non illa colo calathisve Minervae Foemineas assueta manus.' Item, 'Olli serva datur, operum haud ignara Minervae.' Et Propertius de Penelope: 'Coniugium poterat falsa differre Minerva,' id est, lanificio, 'Nocturno solvens texta diurna dolo.' Isidorus: 'Minervam primam lanificii usum monstrasse, telam ordisse et colorasse lanas perhibent.'</note>
		<note sentence="2" word="27-30">Propterea ei fulmen fuit attributum: et, 'manet sub Iove frigido,' id est, coelo et aëre.</note> 
		<note sentence="2" word="31-33">Sic Virg. Aen xii. 'tuque, inclyte Mavors, Cuncta tuo qui bella pater sub numine torques.'</note> 
		<note sentence="4" word="0-4">Ab veterum etiam Romanorum more non abludit, qui partem praedae Diis atque Marti praesertim consecrabant. Silius Italicus 1. xv. 'digestaque praeda, Hoc aurum patribus, bello haec Martique talenta.' Urbibus enim eversis victores partem praedae inter milites partiebantur, partem sub hasta vendebant, partem inutilem cremabant in honorem Martis. Livius vero Gallos caesorum spolia legere, armorumqne cumulos, ut mos eis est, coacervare ait.</note>
	</notes>
</chapter> 

