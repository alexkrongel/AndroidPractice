<chapter>
	<sentences>
		<sentence>Caesar, consilio eius probato, etsi, opinione trium legionum deiectus ad duas redierat, tamen unum communis salutis auxilium in celeritate ponebat.</sentence>
		<sentence>Venit magnis itineribus in Nerviorum fines.</sentence> 
		<sentence>Ibi ex captivis cognoscit, quae apud Ciceronem gerantur, quantoque in periculo res sit.</sentence> 
		<sentence>Tum cuidam ex equitibus Gallis magnis praemiis persuadet, uti ad Ciceronem epistolam deferat.</sentence> 
		<sentence>Hanc Graecis conscriptam literis mittit, ne, intercepta epistola, nostra ab hostibus consilia cognoscantur.</sentence> 
		<sentence>Si adire non possit, monet ut tragulam cum epistola ad amentum deligata intra munitiones castrorum abiciat.</sentence> 
		<sentence>In literis scribit, se cum legionibus profectum celeriter affore; hortatur, ut pristinam virtutem retineat.</sentence> 
		<sentence>Gallus, periculum veritus, ut erat praeceptum, tragulam mittit.</sentence> 
		<sentence>Haec casu ad turrim adhaesit, neque ab nostris biduo animadversa, tertio die a quodam milite conspicitur; demta ad Ciceronem defertur.</sentence>
		<sentence>Ille perlectam in conventu militum recitat, maximaque omnes laetitia afficit.</sentence> 
		<sentence>Tum fumi incendiorum procul videbantur, quae res omnem dubitationem adventus legionum expulit.</sentence>
	</sentences>

	<notes>
		<note sentence="1" word="4-7">Plutarchus scribit contraxisse omnino vii millia militum</note>
		<note sentence="5" word="0-3">Hoc est, verbis Graecis. Literas enim Graecas habebant et Galli, ut est ex lib. i. cognitum, quo fere modo omnes Europaei iam Latinis literis sermonem suum consribunt. Hanc epistolam perbrevem refert Polyaenus αὐτολεξεὶ, seu ipsis verbis 1. viii. Καῖσαρ Κικέρωνι. Προσδέχον Βοήθειαν. Caesar Ciceroni. Expecta auxilium.</note>
		<note sentence="6" word="10">Est lorum quo revincitur iaculum, ut fortius mittatur et feriat. Hinc illud Silii Italici:'hasta iuvatur amento.'</note>
		<note sentence="9" word="0,1">Consilio non casu adiecta fuit, si Dioni fides. Sed Graeci facile in errorem lapsi sunt, ignorantia Latini sermonis. Polyaenus vero 1. viii. noctu id factum dicit. Quod et perquam verisimile.</note>
		<note sentence="10" word="2-3">Conventus concilium et concio diversa sunt. Ad concioncm omnes, ad conventum proximus quisque, ad concilium legati, tribuni, primorumque ordinum principes vocabantur. Hoc porro loco non est epistola in concione lecta, quia non omnes Graece sciebant, sed in conventu delectorum aliquot, qui Grace sciebant, et ceteris rem erant narraturi.</note>
		<note sentence="11" word="0-2">Nota Caesaris consuetudinem hostilia aedificia incendendi, quae etiam cognoscitur 1. viii. 'Namque etiam illud vulgare incursionis signum hostium, quod incendiis aedificiorum intelligi consuevit, Caesaris id erat interdicto sublatum.'</note>  
	</notes>
</chapter>