<passage>
	<lines>
		<line>Interea magno misceri murmure caelum</line>
		<line>Incipit. Insequitur commixta grandine nimbus.</line>
		<line>Et Tyrii comites passim, et Troiana iuventus,</line>
		<line>Dardaniusque nepos Veneris, diversa per agros</line>
		<line>Tecta metu petiere. Ruunt de montibus amnes.</line>
		<line>Speluncam Dido dux et Troianus eandem</line>       
		<line>Deveniunt. Prima et Tellus et pronuba Iuno</line> 
		<line>Dant signum: fulsere ignes, et conscius aether</line>
		<line>Connubiis; summoque ulularunt vertice Nymphae.</line>
		<line>Ille dies primus leti primusque malorum</line>
		<line>Causa fuit. Neque enim specie famave movetur,</line>        
		<line>Nec iam furtivum Dido meditatur amorem:</line>
		<line>Coniugium vocat; hoc praetexit nomine culpam.</line>
		<line>Extemplo Libyae magnas it Fama per urbes:</line>
		<line>Fama malum, quo non aliud velocius ullum;</line>
		<line>Mobilitate viget, viresque acquirit eundo;</line>      
		<line>Parva metu primo; mox sese attollit in auras,</line>
		<line>Ingrediturque solo, et caput inter nubila condit.</line>
		<line>Illam Terra parens, ira irritata Deorum,</line>
		<line>Extremam, ut perhibent, Coeo Enceladoque sororem</line>
		<line>Progenuit, pedibus celerem et pernicibus alis.</line>            
		<line>Monstrum horrendum, ingens: cui, quot sunt corpore plumae,</line>
		<line>Tot vigiles oculi subter, mirabile dictu.</line>
		<line>Tot linguae, totidem ora sonant, tot subrigit aures.</line>
		<line>Nocte volat caeli medio terraeque, per umbram</line>
		<line>Stridens, nec dulci declinat lumina somno.</line>     
		<line>Luce sedet custos aut summi culmine tecti.</line>
		<line>Turribus aut altis, et magnas territat urbes;</line>
		<line>Tam ficti pravique tenax, quam nuntia veri.</line>
		<line>Haec tum multiplici populos sermone replebat</line>
		<line>Gaudens, et pariter facta atque infecta canebat:</line>         
		<line>Venisse Aeneam, Troiano a sanguine cretum,</line>
		<line>Cui se pulchra viro dignetur iungere Dido;</line>
		<line>Nunc hyemem inter se luxu, quam longa, fovere</line>
		<line>Regnorum immemores, turpique cupidine captos.</line>
		<line>Haec passim Dea foeda virum diffundit in ora.</line>          
		<line>Protinus ad regem cursus detorquet Iarbam,</line>
		<line>Incenditque animum dictis, atque aggerat iras.</line>
		<line>Hic Hammone satus, rapta Garamantide Nympha,</line>
		<line>Templa Iovi centum latis immania regnis,</line>
		<line>Centum aras posuit; vigilemque sacraverat ignem,</line> 
		<line>Excubias Divum aeternas; pecudumque cruore</line>
		<line>Pingue solum, et variis florentia limina sertis.</line>
		<line>Isque amens animi, et rumore accensus amaro.</line>
		<line>Dicitur ante aras, media inter numina Divum,</line>
		<line>Multa Iovem manibus supplex orasse supinis:</line>         
		<line>Iupiter omnipotens, cui nunc Maurusia pictis</line>
		<line>Gens epulata toris Lenaeum libat honorem,</line>
		<line>Aspicis haec? An te, genitor, cum fulmina torques.</line>
		<line>Nequicquam horremus? caecique in nubibus ignes</line>
		<line>Terrificant animos, et inania murmura miscent?</line>        
		<line>Foemina, quae nostris errans in finibus urbem</line>
		<line>Exiguam pretio posuit, cui littus arandum.</line>
		<line>Cuique loci leges dedimus, connubia nostra</line>
		<line>Repulit, ac dominum Aenean in regna recepit.</line>
		<line>Et nunc ille Paris, cum semiviro comitatu,</line>      
		<line>Maeonia mentum mitra crinemque madentem</line>
		<line>Subnixus, rapto potitur: nos munera templis</line>
		<line>Quippe tuis ferimus, famamque fovemus inanem.</line>
	</lines>

	<summaries>
		<summary line="160">Interim caelum incipit turbari magno tumultu: succedit nubes mixta grandine. Passim et comites Carthaginienses, et iuventus Troiana, et Troianus nepos Veneris, hinc inde per agros quaesiverunt dispersas casas: torrentes cadunt e montibus.</summary> 
		<summary line="165">Dido et dux Troianus deveniunt in idem antrum: et prima Tellus ac Iuno pronuba dant signum: fulgura emicuerunt, et caelum particeps consilii de coniugio, et Nymphae ulularunt ex alto cacumine.</summary>
		<summary line="169">Ille dies primus auctor fuit exitii, et primus calamitatum: nec enim Dido amplius terretur specie aut rumore, nec iam exercet amorem secretum; hunc appellat coniugium, et velat crimen hac appellatione.</summary>
		<summary line="173">Statim Fama currit per magnas urbes Africae: Fama, malum, quo nullum est celerius, praestat agilitate, et auget vires eundo: parva primum, ob timorem; mox erigit se in aërem, inceditque per terram, et abscondit caput inter nubes.</summary>
		<summary line="178">Terra mater irritata ob furorem Deorum produxit illam, ut narrant, ultimam sororem Coeo et Encelado, velocem pedibus et citis alis:</summary> 
		<summary line="181">monstrum horribile, ingens, cui quot sunt plumae in corpore, tot oculi aperti vigilant subter eas; res mirabilis dictu, tot linguae, tot ora loquuntur, tot arrigit aures. Volat nocte per medium caeli, et per umbram terrae, stridens, nec permittit somnum oculis:</summary>
		<summary line="186">die sedet speculatrix, aut in fastigio summi tecti, aut in altis turribus, et tremefacit magnas urbes: tam retinens mali et falsi, quam nuntia veri.</summary> 
		<summary line="189">Illa tunc leata implebat populos vario rumore, et narrabat perinde facta et non facta: Aeneam venisse, ortum e Troiano sanguine, cui marito sociare se dignetur formosa Dido: nunc illos in luxu traducere inter se liyemem, quam longa est, oblitos regnorum, et correptos inhonesto amore.</summary> 
		<summary line="195">Turpis Dea spargit haec passim per ora hominum. Confestim deflectit volatum ad regem Iarbam: inflammatque sermonibus animum eius, et accumulat iras.</summary>
		<summary line="198">Ille natus Iove Ammone, et Nympha Garamantide rapta, struxerat Iovi centum templa spatiosa vastis in regnis, et centum altaria: et dedicaverat ignem immortalem, per petuas excubias Deorum; et dedicaverat terram pinguem sanguine victimarum, ei portas ornatas sertis versicoloribus.</summary>
		<summary line="203">Ille autem impos mentis et inflammatus rumore acerbo, dicitur ante altaria, inter media simulacra Deorum, supplex elatis manibus plurimum orasse Iovem: O Iupiter omnipotens, cui gens Maurica epulans in versicoloribus lectis nunc effundit Bacchicum liquorem, videsne haec? an vero frustra timemus te, o pater, cum vibras fulmina? an fulgura vana in nubibus terrent mentes, et edunt inutiles sonos?</summary>
		<summary line="211">Mulier, quae vaga in regione nostra condidit parvam urbem emtione, cui dedimus littus colendum, cui imposuimus conditiones loci: reiecit nuptias nostras, et admisit in regnum Aeneam maritum.</summary>
		<summary line="215">Et nunc ille Paris cum comitatu effoeminato, subligatus mitra Lydia circa mentum et capillos delibutos, fruitur praeda: nos scilicet inferimus dona tuis templis, et sustentamus famam inanem.</summary>
	</summaries>

	<notes>
		<note line="163" word="0,1,2">Ascanius, filius Aeneae, qui Anchisae et Veneris filius: Dardanius, Troianus, Aen. i. 239.</note>
		<note line="166" word="1,2,3,4,5,6">Constat ad singula gravioris momenti negotia solitos veteres captare auspicia atque omina; sed praesertim ad nuptias: ut diximus Aen. i. 350. Igitur omina quae fuerint hic notandum est. i. Quidam aiunt Tellurem quoque e Diis fuisse nuptiarum praesidibus: prima autem dicitur ordine significandi, quia tunc prima omnium signa dedit: quae autem? nisi terrae motum. ii. Iuno, ut constat, nuptiis praefuit, hinc dicta Pronuba, Γαμηλία a γάμος nuptiae. Haec autem, cum pro aëre terrae proximo saepe sumatur; signum dedit, nimbis et commixta grandine. iii. Aether superior, et ignea mundi pars, quae Iupiter aliquando dicitur, signa dedit fulguribus et fulmine; iuxta eorum opinionem, qui fulmina putabant, non in media aëris regione fabricari, sed a Iove mitti ex igneo aethere. Conscius dicitur: quia nuptiarum illarum conscii et auctores Superi ipsi fuerant, Iuno, Venus, ex ipse, quem suum in consilium adegerant, Iupiter, 110. et sequentibus.</note>
		<note line="167" word="2,3">Mos erat in nuptiis, ut sponsae ad sponsum eunti praeferrentur faces; ut puellae ad mediam noctem ante coniugum fores laetis carminibus perstreperent, quorum exemplum insigne superest apud Theocritum Idyllio xviii. Ideo Virgilius hic adhibet fulgura pro facibus; et ululatum Nympharum, pro carminibus.</note>
		<note line="168" word="4">Vel fuere Oreades, Nymphae montium, quia erant in speluncae summo vertice. De iis Ecl. ii. 46. Vel, ut censet Cerdanus, Dirae et Furiae, quae pro Nymphis ab amantibus acceptae fuerint. De quo errore sic Dido apud Ovid. Heroid. vii, 73.'Audieram voces: Nymphas ululasse putavi: Eumenides fatis signa dedere meis.'</note>
		<note line="170" word="2,3,4,5,6">Non specie, ac praesenti deformitate sceleris sui; nec fama ac sermone absentium hominum.</note>
		<note line="174" word="0,1">Vapulat a Macrobio aliisque Virgilius, ob eam famae descriptionem; quam tamen subsequentes poëtae imitari frustra conati sunt: et certe multum habet acuminis. Mobilitate viget, quia est incerta ac mutabilis.Vires acquirit eundo, qua vel una re monstrum videri potest, cum eundo cetera defi ciant. Parva metu primo, mox, etc. quia non nisi timide primo, quae sunt tacenda, divulgantur. Caput inter nubila condit: quia licet sparsa sit ubique fama; saepe tamen eius caput, atque auctor, et veritas, ignorantur. Terra parens extremam progenuit sororem gigantibus: quia Fama turpia Deorum scelera evulgavit: qui videtur extremus Terrae conatus in Deos, post extincta Gigantum bella. Huic plumae multae quia unusquisque de suo aliquam quasi plumam famae addit. Vigiles oculi subter plumas: quia videt omnia, videtur a nemine. Nocte volat: neque enim animadverti potest, qui fiat, ut tantillo tempore tam longe lateque pervagetur. Luce sedet custos: ut observet quae tractantur inter homines; praesertim in aedibus regum, magnisque urbibus. Ceterum tam est apta veris, quam falsis evulgandis.</note>
		<note line="179" word="3,4,5"> Gigantum praecipuis, Terrae ac Titanis filiis: qui bellum Iovi intulerunt ad ulciscendam patris iniuriam, cui caeli reg num, ut fratri Saturni natu maiori, debitum esse contendebant. Hi aggestis montibus, ut caelum ascenderent, iisdem oppressi sunt. Ge. i. 279.</note>
		<note line="198">Iupiter Ammon, Aegyptiis et Afris celebre oraculum ac templum habuit in Libya, ad orientem Cyrenaicae regionis, ad occidentem Aegypti, ad septentrionem Garamantum ac Nasamonum: in irriguo et palmifero loco, quamvis tota regio aridissima ac desertissima sit. Huius origo varie refertur: tribuitur tamen maxime Libero, sive Baccho, cui per Libyae deserta iter facienti, aries cornu fontem ibi monstravit; quem ille Iovem esse patrem arbitratus, templum ibidem erexit Iovi, cornuto et arietino capite, vocavitque Ammona, ab arena, quae Graecis est ἅμμος vel ψάμμος. Plutarchus tamen lib. de Iside, videtur negare nomen esse illud Graecae originis, sed Aegyptiorum proprium.  Unde aliqui putant Ham, sive Cham, Noë filium, primum Aegypti cultorem, sub eo coli nomine: alii Solem, qui, ut et calor, dicitur Hebraeis Hamma; eique volunt, ut et Mosi, appicta esse cornua pro radiis. Et vero ex Curtio 1. iv. iuxta illum templum fons erat quoque, Solis dictus, qui rigescebat interdiu, noctu fervebat; tepidus aut frigidus, pro vario Solis accessu aut recessu. Hoc adiit oraculum Alexander, cum esset in Aegypto: ab eoque se Iovis filium dici per sacerdotem curavit. Huius hic Iarbas filius dicitur fuisse, et Garamantidis Nymphae; sive Garamantis proprium, sive gentile nomen sit: non enim longe aberant populi Garamantes. De Iarba, 36.</note>
		<note line="199">Aliqui inde colligunt Iarbam Ammonis templi conditorem dici: sed perperam: cum centum illa templa, latis regnis, id est, variis latissimi regni locis condita dicantur.</note>
		<note line="200" word="3,5">Plutarchus, lib. de defectu oraculorum, testatur in Ammonis templo lucernam fuisse perpetuo ardentem, de quo amore, Aen. ii, 297.</note>
		<note line="205" word="5">Notetur mos orandi veterum, non expassis, non porrectis; sed supinis manibus, ita ut palmae caelo obversae essent.</note>
		<note line="206" word="2,4,5">Maurusii sive Mauri, partem Africae occidentalem obtinebant, ab usque Carthagine aut Numidia, ad fretum Gaditanum ; varias in gentes distributi.</note>
		<note line="207">Post sacrificia solebant e victimarum extis epulari, inque epulis vina in honorem Deorum libare et effundere. De epulis illis, Aen. vii. 175. De libatione, Aen. i. 740. De toris, lectis vulgo gramineis, Aen. iii. 224. De Lenaeo, sive Bacchico honore, pro vino, Ge. ii. 4.</note>
		<note line="215" word="3">Aeneam vocat Paridem, id est, mollem: de eo Aen. i. 31. Proptereaque Athenaeus 1. i. notat Homerum nemini heroum usum unguentorum, praeterquam Paridi, tribuisse: erat autem usus ille praecique in capillis: unde mox addit, crinemque madentem.</note>
		<note line="215" word="4,5,6">Alludit ad morem Phrygum, apud quos insignis erat cultus Deae Cybeles, cuius sacerdotes exsecabantur, unde molles et effoeminati evadebant, vocabanturque Galli.</note>
		<note line="216" word="0,2">Lydi ex Strabone, 1. xiii. Priami tempore vocabantur Μήονες, Meones, vel Μαίονες Maeones: paulo post Lydi, a Lydo rege, Herculis nepote. Aen. ii. 781. Lydia porro, Asiae Minoris mediterranea regio est, quae a poëtis solet Phrygiae annumnerari, ex eodem Strabone 1. xiv. Ad orientem ac septen trionem habet Phrygiam Maiorem; ab occidente Aeolidem: flumina Pactolum et Hermum, aureis arenis insignia: montem Tmolum, vino et croco celebrem: unde regio tota divitiis deliciisque nobilis fuit. Illic in usu erat mitra, pileum muliebre, incurvum: baccis insigne, ac redimiculis vinculisque, quibus mento subligabatur.</note>
		<note line="217" word="0">Servius interpretatur, crinem unguentatum subnixum habens, vel, fiducia elatus. Turnebus explicat, sub mitra crinem ac mentum subiectum habens.</note>
		<note line="218" word="3,5">Qua dicor filius tuus, rex Libyae, coniux Didonis futurus.</note>
	</notes>
</passage>
