<chapter>
	<sentences>
		<sentence>Pugnatum est ab utrisque acriter; nostri tamen, quod neque ordines servare, neque firmiter insistere, neque signa subsequi poterant, atque alius alia ex navi, quibuscumque signis occurrerat, se aggregabat, magno opere perturbabantur.</sentence>
		<sentence>Hostes vero, notis omnibus vadis, ubi ex littore aliquos singulares ex navi egredientes conspexerant, incitatis equis impeditos adoriebantur: plures paucos circumsistebant: alii ab latere aperto in universos tela coniciebant.</sentence> 
		<sentence>Quod cum animum advertisset Caesar, scaphas longarum navium, item speculatoria navigia militibus compleri iussit, et, quos laborantes conspexerat, iis subsidia submittebat.</sentence> 
		<sentence>Nostri, simul in arido constiterunt, suis omnibus consecutis, in hostes impetum fecerunt atque eos in fugam dederant, neque longius prosequi potuerunt, quod equites cursum tenere atque insulam capere non potuerant.</sentence>
		<sentence>Hoc unum ad pristinam fortunam Caesari defuit.</sentence>
	</sentences>

	<notes>
		<note sentence="3" word="5-7">Naviculae sunt, quae maiores naves, ut ministrae, consequuntur, Gallice esquif, atque tanquam navis ipsius instrumentum. Itaque secundum Labeonem tractatu de fundo instructo: Si quis navem cum instrumento emerit, ei scapha debet quoque praestari Exploratoria vero navigia quae celeritate pollent:  'Quae,' ut ait Vegetius, 'ne candore prodantur, colore veneto tinguntur, et funes etiam cera qua inungi solent naves, inficiuntur. Nautae quoque vel milites venetam vestem induunt, ut non solum per noctem, sed etiam per diem facilius lateant exploratores.'</note>
	</notes>
</chapter>