<passage>
	<lines>
		<line>Primus ibi ante omnes, magna comitante caterva,</line>
		<line>Laocoon ardens summa decurrit ab arce;</line>
		<line>Et procul, O miseri, quae tanta insania, cives?</line>
		<line>Creditis avectos hostes? aut ulla putatis</line>
		<line>Dona carere dolis Danaum? sic notus Ulixes?</line>
		<line>Aut hoc inclusi ligno occultantur Achivi,</line>               
		<line>Aut haec in nostros fabricata est machina muros,</line>
		<line>Inspectura domos, venturaque desuper urbi;</line>
		<line>Aut aliquis latet error; equo ne credite, Teucri.</line>
		<line>Quicquid id est, timeo Danaos et dona ferentes.</line>
		<line>Sic fatus, validis ingentem viribus hastam</line>              
		<line>In latus inque feri curvam compagibus alvum</line>
		<line>Contorsit. Stetit illa tremens, uteroque recusso</line>
		<line>Insonuere cavae gemitumque dedere cavernae.</line>
		<line>Et, si fata Deum, si mens non laeva fuisset.</line>
		<line>Impulerat, ferro Argolicas foedare latebras;</line>    
		<line>Troiaque nunc stares, Priamique arx alta maneres.</line>
	</lines>

	<summaries>
		<summary line="40">Tunc prior coram omnibus Laocoon, magna turba sequente, decurrit celer e summa arce: et procul clamat: O miseri cives! quae tanta est stultitia?</summary>
		<summary line="43">An putatis hostes esse profectos? aut existimatis ulla Graecorum munera career fraudibus? sic Ulysses cognitus est vobis?</summary> 
		<summary line="45">Aut Graeci clausi hoc ligno latent; aut haec machina structa est contra nostra moenia ad explorandum domos, et ex alto ingruendum urbi; aut alius aliquis dolus latet: Troiani, ne fidite huic equo: quodcumque istud est, metuo Gracos, etiam dum munera dant.</summary>
		<summary line="50">Cum haec dixisset, immisit totis viribus magnam hastam in latus, et in uterum equi curvatum iuncturis: haesit illa tremens, et repercusso utero cava spatial sonuerunt et emiserunt gemitum.</summary>
		<summary line="54">Et, si fata Deorum, si mens non fuisset sinistra; Laocoon persuasisset, ut violassemus armis Graecas latebras: et nunc stares, o Troia; et maneres, o arx alta Priami.</summary>
	</summaries>

	<notes>
		<note line="41" word="0">Iuxta aliquos, Anchisae frater fuit: iuxta alios, Priami filius, sacerdos Apollinis: cetera infra, v. 201, 229. De Achivis, Graecis Aen. i. 192.</note>
		<note line="47">Cum enim altior esset muris et domibus, suspicabatur Laocoon esse aut speculam, aut machinam foetam ignibus, qui deinde in subiectam urbem ingruerent.</note>
		<note line="51" word="3">Equi: sic Aen. vii. 409. de cervo: Pectebatque ferum.</note>
		<note line="54" word="7">Fata significat contraria; ut Ge. iv. 7. Numina laeva: mentem vero imprudentem; ut Ecl. i. 16. 'si mens non laeva fuisset.' Ubi de ambigua vocis huius potestate fuse agitur.</note>
		<note line="55" word="2">Argolicas, Graecas, ab Argis, urbe Peloponnesi, de qua Aen. i. 289.</note>
		<note line="55" word="3">Lacerare, vulnerare: ut Aen. iii. 241. ‘obscenas ferro foedare volucres.’</note>
	</notes>
</passage>
