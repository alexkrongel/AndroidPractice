<chapter>
	<sentences>
		<sentence>Druides a bello abesse consuerunt, neque tributa una cum reliquis pendunt; militiae vacationem omniumque rerum habent immunitatem.</sentence>
		<sentence>Tantis excitati praemiis, et sua sponte multi in disciplinam conveniunt, et a parentibus propinquisque mittuntur.</sentence> 
		<sentence>Magnum ibi numerum versuum ediscere dicuntur: itaque annos nonnulli vicenos in disciplina permanent.</sentence> 
		<sentence>Neque fas esse existimant, ea literis mandare, cum in reliquis fere rebus, publicis privatisque rationibus, Graecis utantur literis.</sentence> 
		<sentence>Id mihi duabus de causis instituisse videntur; quod neque in vulgum disciplinam efferri velint, neque eos, qui discunt, literis confisos, minus memoriae studere: quod fere plerisque accidit, ut praesidio literarum diligentiam in perdiscendo ac memoriam remittant.</sentence> 
		<sentence>In primis hoc volunt persuadere, non interire animas, sed ab aliis post mortem transire ad alios: atque hoc maxime ad virtutem excitari putant, metu mortis neglecto.</sentence> 
		<sentence>Multa praeterea de sideribus atque eorum motu, de mundi ac terrarum magnitudine, de rerum natura, de Deorum immortalium vi ac potestate disputant et iuventuti tradunt.</sentence>
	</sentences>

	<notes>
		<note sentence="1" word="0-4">Haec erant professionis minervalia quae ipsissima sunt Universitatis Parisiensis privilegia. Et quia florebant honoribus professores illae disciplinae pariter floruerunt. Sed sublatis Romano imperio doctrinae praemiis et honoribus, relanguerunt illa studia, et in sylvis delituerunt, testibus Mela et Lucano: 'nemora alta remotis Incolitis lucis.'</note>
		<note sentence="3" word="0-5">Cum ob facilitatcm discendi, tum ob concinnitatem et elegantiam. Aristoteles Rhetoric iii. 9 Τῶν μέτρων πάντες μνημονεύσι μᾶλλον τῶν χύδην, ἀριθμὸν γὰρ ἔχει ᾧ μετρεῖται: Metrorum omnes meminerunt magis quam eorum quae soluta sunt oratione, habent enim numerum quo mensurantur. Hinc est quod Cretenses suos liberos patriae leges cum concentu docebant, ut scripsit Aelianus in varia historia. Orpheus quoque et Empedocles versa oratione philosophiam suam scripserunt. Immo usque adeo antiqui in scribendo versibus sunt usi, ut prosa oratione Syrium Pherecydem non scripserint, ut auctor est Plinius vii. 55. qui Pherecydes tempore Cyri Persarum regis vivebat.</note>
		<note sentence="3" word="6-12">Id ipsum Pomponius Mela iii. 1. 'Docent multa nobilissimos gentis clam et diu vicenis annis in specu et abditis saltibus.' Clam quidem Claudii imperatoris tempestate, qua Mela vixisse dicitur, et diu, quia longiore in discendo quam in scribendo opus est tempore.</note>
		<note sentence="4" word="0-6">Quibus de causis id fiat, modo dicturus est.</note>
		<note sentence="4" word="7-11">Graecis literis, sed non Graeca oratione utebantur, ut Targum Syriacum est Hebraicis literis conscriptum, cum alia tamen esse soleat forma Syriacarum hodie literarum; ut est oratio Gallica, Hispanica, Italica hodie Latinis literis conscripta. Et satis, ut puto, constat. Quia tamen a nonnullis id in dubium vocari video, vel illa Graeca epistola, quam Caesar ad Q. Ciceronem apud Nervios oppugnatum misit ne consilia sua a Gallis cognoscerentur, si literae in manus hostium venirent, satis id evincit. Quod ideo fecit, quia plures Galli inveniebantur Latinae linguae periti. Praeterea, vel uno Cicerone teste, Divitiacus unus erat de doctissimis Galliae Druidibus, neque tamen Graece sciebat, qui si scivisset, nihil opus fuisset Caesari, reiectis quotidianis interpretibus, Valerium Procillum adhibere: Caesar enim tam Graece sciebat, quam qui in ipsa erant Graecia nati. Eadem qua hic ratione tabulae Graecis literis confectae in castris Helvetiorum repertae sunt, quia tales erant literae, quibus Galli utebantur, a Massiliensibus, ut arbitror, deductae. Denique si peregrina lingua Druides sua sacra tradidissent, nihil fuisset metuendum illa scribentibus.</note> 
		<note sentence="5" word="7-10">Solenne hoc primis et poëtis et philosophis. Unde Horatianum: 'Odi profanum vulgus, et arceo.' et illud Orphei, initio carminum: Δέξομαι, οἷς θέμις ἐστι, θúμας δ' ἐπίθεσθε βεβήλοις: Quos fas, accipiam, sit ianua clausa profanis. Et ipse Christus qui venerat allatum lucem omnibus hominibus, ad quaedam arcana discipulos suos ad mittebat, populum parabolis usus alloquebatur. Prophetae vero Hebraei magna item obscuritate suos sermones involverunt.</note> 
		<note sentence="5" word="14-17">Hae causae a primis philosophis approbatae. Haec enim Pythagorae quondam fuit opinio, haec etiam Socratis, qui ne literam quidem ullam scriptam reliquerunt. Huius sententiam habemus in Phaedro Platonis, quae tamen est opinione nostrorum Druidum paulo mitior atque humanior. Anteponit enim Socrates vivae vocis ac memoriae scientiam mortuae scripturae, sed scriptum tamen adversus oblivionis infirmitatem permittit. De quo sic Quintilianus 1. xi. 'Quanquam invenio apud Platonem obstare memoriae usum literarum, videlicet quod illa, quae scriptis reposuimus, velut custodire desinimus, et ipsa securitate dimittimus. Nec dubium est, quin plurimum in hac parte valeat mentis intentio, et velut acies luminum a prospectu rerum, quas intuetur non aversa.' Sic Lycurgus Rhetras suas scriptis mandari vetuit, iuvenum animis inserendas arbitratus.</note> 
		<note sentence="6" word="5-15">Strabo 1. iv. Άφθάρτους τὰς ψúχας λέγουσι: Incorruptibiles animas dicunt. Idem Val. Max. v. Idem Diodorus 1. vi. Lucanus vero: 'vobis anctoribus umbrae Non tacitas Erebi sedes, ditisque profundi Pallida regna petunt; regit idem spiritus artus Orbe alio longae, canitis si cognita, vitae.' Sed an Druidae dogma a Pythagora acceperint, an a Druidibus Pythagoras, in dubio mihi est. Lego enim apud Diogenem Laërtium, Pythagoram peregre profectum omnibus mysteriia Graecis et Barbaricis fuisse initiatum. Et Alexander quidam apud Clementem Alexandrinum, prodidit, a Pythagora fuisse Druidas auditos atque Brachmanas. Dogma illud est Μετεμψúχωσις, animae migratio in corpora eiusdem speciei, non Μετενσωμάτωσις, in corpora diversae speciei, si rite distinxit Plato 1. x. de legibus. Nec mirum, si vel ipsi Iudaei qui sacrarum literarum face collustrati erant, idem senserunt, cum Ioannem Baptistam in Christo resurrexisse putabant; necnon aliqui Christianorum, ut Carpocrates, aliique nonnulli.</note> 
		<note sentence="6" word="16-25">Idem habet Pomponius Mela iii. 'Unum ex iis, quae praecipiunt, in vulgus effluit, videlicet ut forent ad bella meliores, aeternas esse animas, vitamque alteram ad manes. Itaque cum mortuos cremant ac defodiunt, apta viventibus, olim negotiorum ratio, etiam et exactio crediti deferebatur ad Inferos.' Unde ille festivus mos Gallorum pecunias mutuo accipiendi, quae apud Inferos reddantur, de quo Valer. Max. ii. 1.</note>
		<note sentence="7" word="0-3">Pomponius Mela Caesarem secutus, ibidem scribit: 'Druidas terrae mundique magnitudinem et formam, motus coeli ac siderum, et quid Dii velint scire se profiteri.' Quod et innuit Lucanus 1. i. Diogenes vero Laërtius Druidas memorat hoc in praeceptis dare: Σέβειν θεοὺς, καὶ μηδὲν κακòν δρᾷν, καì ἀνδρείαν ἀσκεῖν: Colere Deos, mihi mali facere, fortitudinem exercere. 'Solis nosse Deos, et coeli numina vobis, Aut solis nescire datum.' Ergo astrologiam geographiam, physiologiam, theologiam docebant; item geometriam et arithmeticam, sine quibus astrologia non potest esse. Necnon augurandi scientiam, quod continetur hac voce Melae, 'quid Dii velint,' cuius rei testis locuples Cicero 1. i. de Divinatione, qui locus iam supra est citatus.</note>
	</notes>
</chapter>   