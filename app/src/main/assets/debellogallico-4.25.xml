<chapter>
	<sentences>
		<sentence>Erat in Carnutibus summo loco natus Tasgetius, cuius maiores in sua civitate regnum obtinuerant.</sentence>
		<sentence>Huic Caesar, pro eius virtute atque in se benevolentia, quod in omnibus bellis singulari eius opera fuerat usus, maiorum locum restituerat.</sentence> 
		<sentence>Tertium iam hunc annum regnantem inimici, palam multis etiam ex civitate auctoribus, eum interfecerunt.</sentence> 
		<sentence>Defertur ea res ad Caesarem.</sentence> 
		<sentence>Ille veritus, quod ad plures pertinebat, ne civitas eorum impulsu deficeret, L. Plancum cum legione ex Belgio celeriter in Carnutes proficisci iubet, ibique hyemare; quorumque opera cognoverit Tasgetium interfectum, hos comprehensos ad se mittere.</sentence> 
		<sentence>Interim ab omnibus legatis quaestoribusque, quibus legiones transdiderat, certior factus est, in hyberna perventum locumque hybernis esse munitum.</sentence>
	</sentences>
</chapter>