<chapter>
	<sentences>
		<sentence>Septimo oppugnationis die, maximo coorto vento, ferventes fusili ex argilla glandes fundis et fervefacta iacula in casas, quae more Gallico stramentis erant tectae, iacere coeperunt.</sentence>
		<sentence>Hae celeriter ignem comprehenderunt et venti magnitudine in omnem castrorum locum distulerunt.</sentence> 
		<sentence>Hostes, maximo clamore insecuti, quasi parta iam atque explorata victoria, turres testudinesque agere et scalis vallum ascendere coeperunt.</sentence> 
		<sentence>At tanta militum virtus atque ea praesentia animi fuit, ut, cum undique flamma torrerentur maximaque telorum multitudine premerentur suaque omnia impedimenta atque omnes fortunas conflagrare intelligerent, non modo demigrandi causa de vallo decederet nemo, sed paene ne respiceret quidem quisquam; ac tum omnes acerrime fortissimeque pugnarent.</sentence> 
		<sentence>Hic dies nostris longe gravissimus fuit; sed tamen hunc habuit eventum, ut eo die maximus hostium numerus vulneraretur atque interficeretur, ut se sub ipso vallo constipaverant recessumque primis ultimi non dabant.</sentence> 
		<sentence>Paulum quidem intermissa flamma, et quodam loco turri adacta et contingente vallum, tertiae cohortis centuriones ex eo, quo stabant, loco recesserunt suosque omnes removerunt; nutu vocibusque hostes, si introire vellent, vocare coeperunt, quorum progredi ausus est nemo.</sentence> 
		<sentence>Tum ex omni parte lapidibus coniectis deturbati, turrisque succensa est.</sentence>
	</sentences>

	<notes>
		<note sentence="1" word="7-9">Qualis est vasum testaceorum, quae fervefacta conceptum ignem diutius servant, immo testas ipsas plenas materiae, ut picis, sevi, etc. Fusile enim nihil aliud est, nisi quod fusum est, aut fundi potest, quale est sal, quod aqua dissolvitur, et aurum, de quo Ovid. 'Fusile per rictus aurum fluitare videres;' lenta autem argilla diffunditur.</note>
		<note sentence="1" word="18-19">Diodorus ait, habere Gallos domos amplas e pluteis et cratibus, rotunda figura, testudinum instar, multiplici calamo tectas.</note>
	</notes>
</chapter>