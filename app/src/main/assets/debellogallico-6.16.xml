<chapter>
	<sentences>
		<sentence>Natio est omnium Gallorum admodum dedita religionibus; atque ob eam causam, qui sunt affecti gravioribus morbis, quique in praeliis periculisque versantur, aut pro victimis homines immolant, aut se immolaturos vovent, administrisque ad ea sacrificia Druidibus utuntur; quod, pro vita hominis nisi hominis vita reddatur, non posse Deorum immortalium numen placari arbitrantur: publiceque eiusdem generis habent instituta sacrificia.</sentence>
		<sentence>Alii immani magnitudine simulacra habent, quorum contexta viminibus vivis membra hominibus complent, quibus succensis circumventi flamma exanimantur homines.</sentence>
		<sentence>Supplicia eorum, qui in furto, aut in latrocinio, aut aliqua noxia sint comprehensi, gratiora Diis immortalibus esse arbitrantur: sed, cum eius generis copia defecit, etiam ad innocentium supplicia descendunt.</sentence>
	</sentences>

	<notes>
		<note sentence="1" word="0-6">Suis videlicet. Nam aliarum contemtrix. Unde illud Tullii pro Fonteio: 'Ceteras gentes pro religionibus suis bella suscipere Gallos contra omnium religiones.'</note>
		<note sentence="1" word="22-25">Auctores passim hanc feritatem Gallorum commemorant, Servius, Iustinus I. xxvi. Sed omnium instar erit Cicero in oratione pro Fonteio: 'His,' inquit, [Gallis] 'quicquam sanctum ac religiosum esse potest, qui etiam si quaudo aliquo metu adducti Deos placandos esse arbitrantur, humanis hostiis eorum aras ac templa funestant. Quis enim ignorat eos usque ad hanc diem retinere illam immanem ac barbaram consuetudinem hominum immolandorum? Sed quae natio non hoc fecit? Tota vetustas plena est illis exemplis. Sed quod hic narratur a Caesare tanquam rarum aliquod exemplum, ab ipso in die sui triumphi est perpetratum. Nam Dio testatur homines illo die, ob causam sibi incognitam fuisse tamen immolatos. Quod ne videatur incredibile, operae pretium esse puto ipsa Dionis verba referre, quae sunt lib. xliii. ubi postquam narravit clarum illum Gallorum ducem Vercingentorigem interfectum fuisse statim a triumpho: Ἄλλοι δὲ δúο ἄνδρες ἐν τρóπῳ τινι ἱερουργίας ἐσφάγησαν. καὶ τὸ μὲν αἴτιον οὐκ ἔχω εἰπεῖν. οὔτε γὰρ ἡ Σίβυλλα ἔχρησεν, οὔτ' ἄλλο τι τοιοῦτο λóγιον ἐγένετο. ἐν δ' οὗν τῷ Αρεíῴ πεδíῳ πρóς τε τῶν ποντιφíκων καὶ πρòς τοῦ ἱέρεως τοῦ Ἄρεως ἐθúθησαν: Alii duo viri in quodam modo sacrificii iugulati sunt. Causam quidem dicere non possum. Neque enim Sibylla oraculo iusserat, neque aliud quoddam tale oraculum intervenerat. In campo igitur Martio et a pontificibus et a Martis sacerdote mactati sunt. Immolari autem proprie dicitur victima, non cum caeditur, sed cum salsam molam accipit. Cato de originib. 'Lavini boves immolati priusquam caederentur, profugerunt.'</note>
		<note sentence="1" word="36-39">Nec illa erat Gallorum solorum opinio; sed plerarumque gentium. Sic Iphigenia apud Graecos fuit pro salute exercitus immolata. Sic Andromeda, monstro marino devota. Sic Moabitarum rex victus et obssesus filium suum primogenitum qui regnaturus erat, pro eo obtulit holocaustum super murum. Lib Regum iv. 3. Sic Menoeceus apud Thebas, Codrus apud Athenienses, Decii et Curtius apud Romanos. Sic Alcestis Admetum coniugem Thessaliae regem vicaria morte redemit. Lex enim videbatur esse, ut melior vel par saltem anima pro illa, quae fiebat a periculo immunis offerretur. Sic apud Virgil. Aeneid 1. v. 'Hanc tibi Eryx meliorem animam pro morte Daretis Persolvo.' Non revera quidem meliorem nec enim melior bovis anima quae offerebatur, sed dicis causa, ut multa fiebant in sacrificiis, et simulate. Nulla usus simulatione Ovidius in vi. Fast. dixit: 'Hanc animam vobis pro meliore damus:' de porca, quae pro puero immolatur.</note>
		<note sentence="2" word="0-5">Strabo 1 iv. Καì γάρ κατετóξευóν τινας καì ἀνεσταύρουν ἐν τοῖς ἱεροῖς, καì κατασκευάσαντες κολοσσòν χορτοῦ, καì ξúλον ἐμβαλóντες εἰς τοῦτον, Βοσκήματα, καì ἀνθρώπους, ώλοκαύστουν: Quosdam in sacris locis pro victima sagittis configebant, et in crucem agebant, magnam etiam e foeno statuam apparantes, in eamque lignis, pecudibus, et omnis generis bestiis et hominibus coniectis, holocaustum faciebant. Eiusmodi tamen feritas non erat Gallorum propria, sed omnium prope gentium communis, a daemonibus illis inspirata quos pro Diis colebant. Exempla passim sunt apud Livium. Sed pro omnibus commemorabitur, quod docet Dionysius Halicarnassaeus 1. i. antiquit. Rom. Iovem et Apollinem, quoniam decima nascentium hominum non immolaretur, universae Italiae gravissimas calamitates importasse.</note>
		<note sentence="3" word="0-7">Intelligit sacrificia poenalia, quibus scilicet et poenae de noxiis sumebantur, et Diis simul sacrificabatur. Unde forte apud Latinos supplicia dicta. Diodorus idem fere habet 1. v. Ἀκολούθως δὲ τῇ καθ' αὐτοὺς ἀγριóτητι, καì περì τὰς θυσíας ἐκτóπως ἀσεβοῦσι. τοὺς γὰρ κακούργους κατὰ πενταετηρíδα φυλάξαντες, ἀνασκολοπίζουσι τοῖς θεοῖς, καὶ μετ' ἄλλων πολλῶν ἀπαρχῶν καθαγíζουσι, πυρὰς παμμεγέθεις καταςκευάζαντες: Pari suae feritati impietate in Deorum sacrificiis abutuntur. Noxios enim quinquennio servant, inde in crucem actos Diis sacrificant cumque aliis multis primitiis ingentibus pyris factis immolant. Sed de Gallis solis vetat hoc credere Tertull. in Apolog. c. 9. 'Ecce in illa religiosissima urbe Aeneadarum piorum est Iupiter quidam, quem ludis suis humano proluunt sanguine; sed bestiariorum inquitis. Opinor hoc minus quam hominis? An hoc turpius, quod mali hominis?' Minutius item in Octavio: 'Hodie ab ipsis Romanis Latiaris Iupiter mali et noxii hominis sanguine satiatur.' Quod et tempore Severi imperatoris perduravisse ostendunt celeberrima et clarissima illa acta sanctae Perpetuae ab ipsamet scripta, et ante hoc decennium in monasterii Casinensis bibliotheca a docto Luca Holstenio reperta. Multi Romanorum imperatores propter illam immanitatem Druidum genus inhumanaque sacrificia tentaverunt abolere. Suetonius in Claudio: 'Druidarum religionem apud Gallos dirae immanitatis et tantum civibus sub Augusto interdictam penitus abolevit.' Id Tiberio ascribitur a Plinio xxx. 1. Idem fere habet Strabo qui Tiberii videtur aequalis fuisse. Pompeius vero Mela, qui Claudii temporibus dicitur vixisse, sic habet: 'Manent, vestigia feritatis iam abolitae, atque ut ab ultimis caedibus temperant, ita nihilominus, ubi devotos altaribus admovere, delibant. Tacitus vero 1. xiv. annalium, ubi Druidum mentio fit in Britannia ait: 'Excisique luci saevis superstitionibus sacri. Nam cruore captivo adolere aras et hominum fibris consulere Deos fas habent.' An excisa illa instituta fuerint dubitare possumus; certe Druides non sunt extincti. Lampridius enim meminit in Alexandro, et Flavius Vopiscus narrat Aurelianum consuluisse Gallicanas Druiadas. Item dicitur Diocletianus mulierem eiusmodi audisse de futuro suo principatu vaticinantem. Et apud Ausonium quidam professor Burdegalensis qui Baiocensis erat, dicitur 'Stirpe Druidarum satus;' qui quidem originem non procul poterat petere.</note>
	</notes>
</chapter>