<chapter>
	<sentences>
		<sentence>In omni Gallia eorum hominum, qui aliquo sunt numero atque honore, genera sunt duo: nam plebes paene servorum habetur loco, quae per se nihil audet et nullo adhibetur consilio.</sentence> 
		<sentence>Plerique, cum aut aere alieno, aut magnitudine tributorum, aut iniuria potentiorum premuntur, sese in servitutem dicant nobilibus: in hos eadem omnia sunt iura, quae dominis in servos.</sentence>  
		<sentence>Sed de his duobus generibus alterum est Druidum, alterum equitum.</sentence>  
		<sentence>Illi rebus divinis intersunt, sacrificia publica ac privata procurant, religiones interpretantur.</sentence>  
		<sentence>Ad hos magnus adolescentium numerus disciplinae causa concurrit, magnoque ii sunt apud eos honore.</sentence>  
		<sentence>Nam fere de omnibus controversiis publicis privatisque constituunt; et, si quod est admissum facinus, si caedes facta, si de haereditate, si de finibus controversia est, iidem decernunt; praemia poenasque constituunt: si qui aut privatus aut publicus eorum decreto non stetit, sacrificiis interdicunt.</sentence>  
		<sentence>Haec poena apud eos est gravissima.</sentence>  
		<sentence>Quibus ita est interdictum, ii numero impiorum ac sceleratorum habentur; iis omnes decedunt, aditum eorum sermonemque defugiunt, ne quid ex contagione incommodi accipiant: neque iis petentibus ius redditur, neque honos ullus communicatur.</sentence>  
		<sentence>His autem omnibus Druidibus praeest unus, qui summam inter eos habet auctoritatem.</sentence>  
		<sentence>Hoc mortuo, si qui ex reliquis excellit dignitate, succedit: at, si sunt plures pares, suffragio Druidum deligitur, nonnunquam etiam de principatu armis contendunt.</sentence>  
		<sentence>Hi certo anni tempore in finibus Carnutum, quae regio totius Galliae media habetur, considunt in loco consecrato.</sentence>  
		<sentence>Huc omnes undique, qui controversias habent, conveniunt, eorumque decretis iudiciisque parent.</sentence>  
		<sentence>Disciplina in Britannia reperta atque inde in Galliam translata esse existimatur: et nunc, qui diligentius eam rem cognoscere volunt, plerumque illo discendi causa proficiscuntur.</sentence> 
	</sentences>

	<notes>
		<note sentence="1" word="5-10">Digni habiti qui recenseantur et numerentur, quasi spectati homines. Esse vero numerum,est contrarium, ut apud Horat. "Nos numerus sumus et fruges consumere nati." Id est, non sumus spectabiles.</note>
		<note sentence="1" word="14-19">Neque id libertati adversatur, sed dignitati; explicatque ipse Caesar quod dixerat, cum addit, "per se nihil audet et nullo adhibetur consilio:" eligit tamen principes, iusque habet cum Druidibus equitibusque commune in principibus eligendis. Non servi, sed paene servi: αὐτόδουλοι, qua voce utitur Aeschylus, θεράποντες ἐλευθεροὶ, Diod. 1. V. servi liberi. Et hoc aristocraticas fuisse plerasque civitates probat, ut dictum.</note>
		<note sentence="2" word="0-4">Ne quis credat eandem fuisse saevitiam quae Romanis inerat, consulatur Diodorus, qui sic habet: "Custodes corporis ex liberis hominibus pauperes eligunt."</note>
		<note sentence="3" word="5-7">Varia est doctorum de illo Druidum nomine opinio. Plinius dictos a quercu suspicatur, quod magnis quercus condecorarent caeremoniis. Δρὺς enim Graece quercus dicitur. Pseudoberosus, a Druyo IV. Gallorum rege, censet appellatos. Ioannes Goropius Becanus, a voce Britannica tru et wis, quasi viri sapientes. Perincerta est illa etymologia, verique fit simile Gallos illis Gallicum nomen imposuisse, non peregrinum. Druys dicitur et Druida, ut ab hebdomade hebdomada; et a casside cassida in recto casu dicitur. Sed quicquid de illa voce censeamus, significat Gallorum philosophos, quos etiam philosophis Graecis priores existimant nonnulli Graeci scriptores, ut Aristoteles apud Diogenem Laërtium* qui non a Graecis ad Gallos philosophiam devenisse, sed a Gallis ad Graecos prodiisse, scriptum reliquit.</note>
		<note sentence="4" word="0-8">Ita Strabo 1. IV. notavit sine Druidis nulla sacra in Gallia fieri solita: Ἔθυον δὲ οὐκ ἄνευ Δρυϊδῶν: Non sine Druidibus sacrificabant. Itaque apud Diogenem Laërtium in librorum eius principio, σεμνόθεοι dicuntur, id est, Dei cultores. Idem habet Diodorus Siculus, cuius verba Latine compendii causa sic expressi: "Moris est apud eos nullum absque philosopho sacrificium facere. Existimant enim per divinae naturae conscios sacra fieri oportere, tanquam Diis propinquiores. Horum intercessione bona a Diis censent petenda, quorum consilio et pace et bello utuntur."</note>
		<note sentence="5" word="0-4">Druides tres maximas reipublicae partes gerebant, dum artes profitebantur, lites dirimebant, sacra interpretabantur procurabantque, professores, iudices et theologi. Nec aliunde Caesar causam petit honoris Druidum, quam quod controversias disceptarent. Homines enim magnifaciunt eos, quorum in potestate bonorum suorum cognoverint esse arbitria. Quod si aetati illi tantum erudiendae, quae despicatui habetur, praefecti fuissent, simul cum suis discipulis, immo et a suis discipulis contemni potuissent. Dio vero Chrysostomus orat. XLIX. longe maiorem etiam Druidibus auctoritatem tribuit, de quibus sic tradit: Κελτοὶ δὲ [ἐπιστάτας τοῖς βασιλεῦσι καὶ ἄρχοντας τούτους ἀπέδειξαν] οὓς ὀνομάζουσι Δρυΐδας, καὶ τούτους περὶ μαντικὴν ὄντας καὶ τὴν ἄλλην σοφίαν, ὧν ἄνευ τοῖς βασιλεῦσιν οὐδὲν ἐξῆν πράττειν, οὐδὲ βουλεύεσθαι. ὥστε, τὸ μὲν ἀληθὲς, ἐκείνους ἄρχειν, τοὺς δὲ βασιλέας αὐτῶν ὑπηρέτας καὶ διακόνους γίγνεσθαι τῆς γνώμης, ἐν θρόνοις χρυσοῖς καθημένους καὶ οἰκίας μεγάλας οἰκοῦντας, καὶ πολυτίμως εὐωχουμένους: Celtae vero [profectos regibus et imperantes hos esse voluerunt] quos nominant Druidas, et hos circa divinationem versantes et reliquam sapientiam, sine quibus nihil est licitum regibus facere aut consulere: ita ut reipsa illi regnent, reges autem sententiae sint administri et servi, quamvis tn thronis aureis sedeant, in magnis aedibus habitent, et sumtuosa convivia agitent.</note>
		<note sentence="6" word="14-16">Non tantum de civilibus, sed et capitalibus causis cognoscebant. Unde etiam magna dignitatis accessio.</note>
		<note sentence="6" word="33-38">Ut religio summum bonum, ita sacris excludi maximum malum semper habitum est. Itaque haec poena Mosis legibus gravissima fuit, et privari Synagogae ingressu tanti esse visum est, ut Christi tempore multi doctrinae eius studiosi, studium suum tacita mente celarent, ne ἀποσυναγωγοὶ fierent. Qui mos a Synagoga ad Ecclesiam pervenit, a qua postquam propter flagitia quosdam arcuit Paulus apostolus, nihil videtur habere gravius quod ultra faciat. Inde nostrae excommunicationes in conciliis ecclesiasticis poenae maximae non parentibus decreto propositae, qui exinde in impiorum numero habentur. Segreges, ἀφορισθέντες, in Canon. Apostolorum. Nec Atheniensibus ignota illa poena fuit, Lex est Draconis quam citat Demosthenes contra Aeschinem, ut a lustrationibus, libaminibus, crateribus, templis, foro arcerentur homicidae. Alcibiades hac poena fuit affectus, quod sacra Cereris evulgasset. Testes Plutarchus, Aemilius Probus, seu Cornelius Nepos.</note>
		<note sentence="8" word="10-12">Sic Apostolus epist. I. ad Corinth. de eo quem excommunicaverat: "Nescitis quia modicum fermentum totam massam corrumpit? Expurgate vetus fermentum, ut sitis nova conspersio, sicut estis azymi." Item, "cum eiusmodi nec cibum sumere," item, "auferte malum ex vobis ipsis." Canon X. Apostolorum:  "Si quis cum excommunicato, etiamsi in domo, preces coniunxerit, et ille excommunicetur."</note>
		<note sentence="8" word="23-27">Quam interdictionem sacrorum sequebatur exilium et amissio civitatis, quanquam non nominaretur exilium. Quemadmodum enim apud Romanos qui exilio multabatur, dicebatur aqua et igni interdici, quia usu aquae et ignis careri non potest; ita quia sine aliqua parte iustitiae, nec ipsi latrones praedonesque vivere possunt, ut ait Cicero, vertendum erat necessario solum, quibus ius non reddebatur, qui iure carere nullo modo poterant. Ex antiquis ecclesiae canonibus solennis erat exceptio, "Actorem excommunicatum esse," qua probata, non audiebatur.</note>
		<note sentence="9" word="0-2">Druidibus praeest unus Non multum aberat Romae pontificatus maximi institutio. Sic inter episcopos, qui metropoli praesidebat, ceteris provinciae episcopis praelatus, inter metropolitas patriarcha.</note>
		<note sentence="10" word="17-22">Et id visum est in pontificatu Iudaeorum, ut patet ex Iosepho.</note>
		<note sentence="11" word="0-6">Respondet haec iurisdictio antiquis Franciae parlamentis, quae ante Philippum Pulchrum Franciae regem non erant, ut postmodo factum est, sedentaria, sed certo anni tempore congregabantur, ad quae conveniebant, qui controversias habebant. Talis item erat celebris ille Delphis media videlicet Graeciae regione Amphictyonum conventus, ut ait Pausanias in Phocicis. Nec erant olim tam angusti Carnutum fines quam nunc videntur, sed Aurelianensem dioecesim complectebantur et Carnotensem, quae nunc fines habet magis ad solem occidentem vergentes, quam ut possit meditullium Galliae haberi.</note>
		<note sentence="12" word="0-5">Hic magna Druidum, eaque plane regia potestas, non in privatum solum, sed id universum populum demonstratur.</note>
		<note sentence="13" word="0-3">Disciplinam hanc assentitur Plinius in Britannia fuisse repertam his verbis: "Britannia hodieque eam [magiam] attonite celebrat tantis caeremoniis, ut eam Persis dedisse videri possit." Sed cum omnia Britannia videatur a Gallis accepisse, non verisimile fit in Britannia fuisse repertam, sed in Gallia; unde postquam transierit cum ceteris Gallicis moribus, lingua, et cultu, ibi etiam quam in Gallia maioribus aucta incrementis floruerit. Ut nunc videmus Christianae religionis incunabula Iudaeam, illius cultu ab Italia, Gallia, Hispania superari, cuius arcana qui penitius explorare voluerit, Romanos et Parisienses potius et tutius quam Hierosolymitanos consuluerit. Itaque Caesar non asseverat, sed existimari scribit repertam.</note>
	</notes>
</chapter>