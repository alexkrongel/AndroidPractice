<chapter>
	<sentences>
		<sentence>Mittuntur ad Caesarem confestim ab Cicerone literae, magnis propositis praemiis, si pertulissent.</sentence> 
		<sentence>Obsessis omnibus viis, missi intercipiuntur.</sentence> 
		<sentence>Noctu ex ea materia, quam munitionis causa comportaverant, turres admodum cxx excitantur incredibili celeritate: quae deesse operi videbantur, perficiuntur.</sentence> 
		<sentence>Hostes postero die, multo maioribus copiis coactis, castra oppugnant, fossam complent.</sentence> 
		<sentence>Ab nostris eadem ratione, qua pridie, resistitur: hoc idem deinceps reliquis fit diebus.</sentence> 
		<sentence>Nulla pars nocturni temporis ad laborem intermittitur: non aegris, non vulneratis, facultas quietis datur: quaecumque ad proximi diei oppugnationem opus sunt, noctu comparantur: multae praeustae sudes, magnus muralium pilorum numerus instituitur; turres contabulantur, pinnae loricaeque ex cratibus attexuntur.</sentence> 
		<sentence>Ipse Cicero, cum tenuissima valetudine esset, ne nocturnum quidem sibi tempus ad quietem relinquebat, ut ultro militum concursu ac vocibus sibi parcere cogeretur.</sentence>
	</sentences>

	<notes>
		<note sentence="6" word="33-34">Fiebant ex cratibus, vulgo parapets. Voce Italica, parapetto, a defendendo pectore dictae, ex quacumque materia sive e terra, sive tabulis, sive cratibus.</note>
	</notes>
</chapter>