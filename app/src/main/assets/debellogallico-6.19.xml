<chapter>
	<sentences>
		<sentence>Viri, quantas pecunias ab uxoribus dotis nomine acceperunt, tantas ex suis bonis, aestimatione facta, cum dotibus communicant.</sentence>
		<sentence>Huius omnis pecuniae coniunctim ratio habetur fructusque servantur: uter eorum vita superarit, ad eum pars utriusque cum fructibus superiorum temporum pervenit.</sentence>
		<sentence>Viri in uxores, sicuti in liberos, vitae necisque habent potestatem: et, cum pater familiae, illustriore loco natus, decessit, eius propinqui conveniunt, et, de morte si res in suspicionem venit, de uxoribus in servilem modum quaestionem habent, et, si compertum est, igni atque omnibus tormentis excruciatas interficiunt.</sentence>
		<sentence>Funera sunt pro cultu Gallorum magnifica et sumptuosa; omniaque quae vivis cordi fuisse arbitrantur, in ignem inferunt, etiam animalia: ac paulo supra hanc memoriam servi et clientes, quos ab iis dilectos esse constabat, iustis funeribus confectis, una cremabantur.</sentence>
	</sentences>

	<notes>
		<note sentence="4" word="9-16">Puta vestes, equos, canes. Quod Lucianus ridet in lib. περì πένθους. Sic apud Homerum in funere Patrocli, Achilles quatuor procera cervice equos pyrae iniecit, quatuorque mensarios canes obtruncatos, quatuorque Troianorum filios. Mos vetus urendi corpora apud omnes gentes. Exceptis enim Chaldaeis, Hebraeis, Aegyptiis, et Persis, corpora mortuorum ubique cremabantur. Qui mos adbuc in India viget. Sic tamen Plinius de Romanorum funere: 'Ipsum cremare apud Romanos non fuit veteris instituti. Condebantur; et tamen multae familiae priscos servavere ritus, sicut in Cornelia nemo ante Syllam dictatorem traditur crematus idque voluisse veritum talionem eruto C Marii cadavere.'</note>
		<note sentence="4" word="19-23">Au amore an necessitate dubium Certe P Catienus Philotimus patronum adeo dilexit, ut haeres ex asse institutus in rogum eius se iaceret. Et in funere Othonis imperatoris, teste Tacito Hist. ii. 'Quidam militum iuxta rogum interfecere se, non noxa neque ob metum; sed aemulatione decoris et charitate principis. Et Indicae mulieres, ut habet Cic. Tuscul. v. Strabo xv. Solinus c. 13. Val. Maxim. ii. 6. idem propter maritorum amorem fecerunt, quod ele ganter Propertius: 'Et certumen habent lethi, quae viva sequatur Coniugium, pudor est non licuisse mori.' Habet enim significationem amoris nolle disiungi vel in ipsa morte. Sic apud Plautum in Asinaria scena, cuius est initium: 'Cur me complectere? Utinam sic efferamur.'</note>
		<note sentence="4" word="33-35">Theodorus Marcilius sic emendabat: 'Mistis funeribus conferti cremantur.' Ex amore scilicet, non necessitate. Ne vero recedatur a recepta lectione, iusta sunt quae Graecis dicebantur, νομιζóμενα, quasi legitima et consueta: Statio dicuntur in Theb. ii. 'iusta exequialia.'</note>
	</notes>
</chapter>
