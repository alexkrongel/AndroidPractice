<chapter>
	<sentences>
		<sentence>Ea res ut est Helvetiis per indicium enunciata, moribus suis Orgetorigem ex vinculis causam dicere coegerunt: damnatum poenam sequi oportebat, ut igni cremaretur.</sentence>
		<sentence>Die constituta causae dictionis, Orgetorix ad iudicium omnem suam familiam, ad hominum millia decem, undique coegit et omnes clientes obaeratosque suos, quorum magnum numerum habebat, eodem conduxit: per eos, ne causam diceret, se eripuit.</sentence> 
		<sentence>Cum civitas, ob eam rem incitata, armis ius suum exequi conaretur multitudinemque hominum ex agris magistratus cogerent, Orgetorix mortuus est: neque abest suspicio, ut Helvetii arbitrantur, quin ipse sibi mortem consciverit.</sentence>
	</sentences>

	<notes>
		<note sentence="1" word="8-9">Qui vigent apud nos, ut capitis postulatis non nisi in carcere se purgare liceat. Causam antem dicere, est subire iudicium, et rei, cuius sis postulatus, reddere rationem.</note>
		<note sentence="1" word="16-21">Usitatum hoc erat apud Barbaros supplicium, ut passim ex his libris cognoscitur. Sic in hoc libro Valerius Procillus nihil proprius factum est, quam ut igni a Germanis necaretur. Sed et antiquissimum supplicium fuit apud Orientales. Ita ob scortationem igni Thamar addicitur in lib. Geneseos, et apud Ieremiam tale supplicium sumptum iri de falsis prophetis praedicitur, et apud Danielem pueri a Chaldaeorum rege in fornacem coniciuntur.</note>
		<note sentence="2" word="19-20">Obaerati erant, qui aere alieno obligati erant, ut aliquid operarentur, iique, ut Varro scribit, vindemias et faenisecia exercebant modico aere conducti, quia magno erant obligati, faiseurs de corv√©es.</note>
	</notes>
</chapter>

