<chapter>
	<sentences>
		<sentence>Hostes praelio superati, simul atque se ex fuga receperunt, statim ad Caesarem legatos de pace miserunt: obsides daturos, quaeque imperasset sese facturos, polliciti sunt.</sentence>
		<sentence>Una cum his legatis Commius Atrebas venit, quem supra demonstraveram a Caesare in Britanniam praemissum.</sentence> 
		<sentence>Hunc illi e navi egressum, cum ad eos oratoris modo imperatoris mandata perferret, comprehenderant atque in vincula coniecerant: tum, praelio facto, remiserunt et in petenda pace eius rei culpam in multitudinem contulerunt, et, propter imprudentiam ut ignosceretur, petiverunt.</sentence> 
		<sentence>Caesar questus, quod, cum ultro in continentem legatis missis pacem ab se petissent, bellum sine causa intulissent, ignoscere imprudentiae dixit, obsidesque imperavit: quorum illi partem statim dederunt, partem, ex longinquioribus locis arcessitam, paucis diebus sese daturos dixerunt.</sentence> 
		<sentence>Interea suos remigrare in agros iusserunt, principesque undique convenere et se civitatesque suas Caesari commendare coeperunt.</sentence>
	</sentences>
</chapter>