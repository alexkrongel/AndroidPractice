<chapter>
	<sentences>
		<sentence>Quanto erat in dies gravior atque asperior oppugnatio, et maxime quod, magna parte militum confecta vulneribus res ad paucitatem defensorum pervenerat, tanto crebriores litterae nuntiique ad Caesarem mittebantur: quorum pars deprehensa in conspectu nostrorum militum cum cruciatu necabatur.</sentence>
		<sentence>Erat unus intus Nervius, nomine Vertico, loco natus honesto, qui a prima obsidione ad Ciceronem perfugerat suamque ei fidem praestiterat.</sentence>
		<sentence>Hic servo spe libertatis magnisque persuadet praemiis, ut literas ad Caesarem deferat.</sentence>
		<sentence>Has ille in iaculo illigatas effert, et, Gallus inter Gallos sine ulla suspicione versatus, ad Caesarem pervenit.</sentence>
		<sentence>Ab eo de periculis Ciceronis legionisque cognoscitur.</sentence>
	</sentences>

	<notes>
		<note sentence="2" word="5">Nihil itaque mirum si Cicero tam ferociter Gallis responderat, easdem ad ipsum capiendum artes adhibentibus, quibus apud Titurium Sabinum usi fuerant. Idem enim perfuga docere eum potuerat de omnibus, quae apud Sabini Cottaeque castra gesta fuerant.</note>
	</notes>
</chapter>