<passage>
	<lines>
		<line>At me tum primum saevus circumstetit horror.</line>
		<line>Obstupui; subiit cari genitoris imago,</line>
		<line>Ut regem aequaevum crudeli vulnere vidi</line>
		<line>Vitam exhalantem; subiit deserta Creusa,</line>
		<line>Et direpta domus, et parvi casus Iuli.</line>
		<line>Respicio, et quae sit me circum copia lustro.</line>
		<line>Deseruere omnes defessi, et corpora saltu</line>      
		<line>Ad terram misere aut ignibus aegra dedere.</line>
		<line>Iamque adeo super unus eram: cum limina Vestae</line>
		<line>Servantem et tacitam secreta in sede latentem</line>
		<line>Tyndarida aspicio; dant clara incendia lucem</line>
		<line>Erranti, passimque oculos per cuncta ferenti.</line> 
		<line>Illa sibi infestos eversa ob Pergama Teucros,</line>
		<line>Et poenas Danaum, et deserti coniugis iras,</line>
		<line>Praemetuens, Troiae et patriae communis Erinnys,</line>
		<line>Abdiderat sese, atque aris invisa sedebat.</line>
		<line>Exarsere ignes animo; subit ira cadentem</line>       
		<line>Ulcisci patriam, et sceleratas sumere poenas.</line>
		<line>Scilicet haec Spartam incolumis patriasque Mycenas</line>
		<line>Aspiciet, partoque ibit regina triumpho?</line>
		<line>Coniugiumque, domumque, patres, natosque videbit,</line>
		<line>Iliadum turba et Phrygiis comitata ministris?</line> 
		<line>Occiderit ferro Priamus? Troia arserit igni?</line>
		<line>Dardanium toties sudarit sanguine littus?</line>
		<line>Non ita. Namque, etsi nullum memorabile nomen</line>
		<line>Foeminea in poena est, nec habet victoria laudem;</line>
		<line>Extinxisse nefas tamen, et sumsisse merentes</line>            
		<line>Laudabor poenas; animumque explesse iuvabit</line>
		<line>Ultricis flammae, et cineres satiasse meorum.</line>
		<line>Talia iactabam, et furiata mente ferebar;</line>
		<line>Cum mihi se, non ante oculis tam clara, videndam</line>
		<line>Obtulit, et pura per noctem in luce refulsit</line>    
		<line>Alma parens, confessa Deam, qualisque videri</line>
		<line>Caelicolis et quanta solet; dextraque prehensum</line>
		<line>Continuit, roseoque haec insuper addidit ore:</line>
		<line>Nate, quis indomitas tantus dolor excitat iras?</line>
		<line>Quid furis? aut quonam nostri tibi cura recessit?</line>       
		<line>Non prius aspicies, ubi fessum aetate parentem</line>
		<line>Liqueris Anchisen? superet coniuxne Creusa,</line>
		<line>Ascaniusque puer? quos omnes undique Graiae</line>
		<line>Circum errant acies, et, ni mea cura resistat,</line>
		<line>Iam flammae tulerint, inimicus et hauserit ensis.</line>        
		<line>Non tibi Tyndaridis facies invisa Lacaenae,</line>
		<line>Culpatusve Paris; Divum inclementia, Divum,</line>
		<line>Has evertit opes, sternitque a culmine Troiam.</line>
		<line>Aspice: namque omnem, quae nunc obducta tuenti</line>
		<line>Mortales hebetat visus tibi, et humida circum</line>            
		<line>Caligat, nubem eripiam. Tu ne qua parentis</line>
		<line>Iussa time, neu praeceptis parere recusa.</line>
		<line>Hic, ubi disiectas moles avulsaque saxis</line>
		<line>Saxa vides, mixtoque undantem pulvere fumum,</line>
		<line>Neptunus muros magnoque emota tridenti</line>     
		<line>Fundamenta quatit, totamque ab sedibus urbem</line>
		<line>Eruit. Hic Iuno Scaeas saevissima portas</line>
		<line>Prima tenet, sociumque furens a navibus agmen</line>
		<line>Ferro accincta vocat.</line>
		<line>Iam summas arces Tritonia, respice, Pallas</line>    
		<line>Insedit, nimbo effulgens et Gorgone saeva.</line>
		<line>Ipse Pater Danais animos viresque secundas</line>
		<line>Sufficit; ipse Deos in Dardana suscitat arma.</line>
		<line>Eripe, nate, fugam, finemque impone labori.</line>
		<line>Nusquam abero, et tutum patrio te limine sistam.</line>
	</lines>

	<summaries>
		<summary line="559">Tunc vero primum dirus horror invasit me. Attonitus fui: venit in mentem imago dilecti patris mei, quando vidi regem ipsi coaevum efflantem crudeli plaga animam: venit in mentem Creusa derelicta, et spoliata domus, et periculum parvi Ascanii.</summary>
		<summary line="564">Circumspicio, et quaero quaenam esset circa me multitudo. Omnes me reliquerant fatigati, et corpora saliendo praecipitaverant in terram, aut afflicta coniecerant in flammas.</summary> 
		<summary line="567">Et iam fere restabam solus, cum video filiam Tyndarei occupantem tem plum Vestae, et clam occultam in arcano loco: clarae flammae praebent lucem vaganti mihi, et circum quaque intendenti oculos in omnia.</summary> 
		<summary line="571">Illa communis furia Troiae et Graeciae, timens Troianos sibi infensos ob ruinam Troiae, et supplicia a Graecis inferenda, et furorem derelicti mariti, occultaverat sese, et haerebat aris non visa.</summary>
		<summary line="575">Accensus est furor in animo: subortus est ardor vindicandi patriam eversam, et repetendi poenas sceleris. Nempe, aiebam, haec videbit illaesa Spartam et Mycenas patrias? et abibit regina post partam victoriam?</summary>
		<summary line="579">et cernet maritum, et domum, et parentes, et filios, stipata multitudine Troianorum et famulis Phrygiis? Priamus interea gladio perierit? Troia arserit igne? Troianum littus tam saepe maduerit sanguine?</summary> 
		<summary line="583">Non sic erit: nam licet nulla sit memorabilis gloria in punitione foeminae, et talis victoria non sit digna laude: tamen laudabor quod occiderim sceleratam, et poenis affecerim ream; et dulce erit explevisse desiderium ardentissimae ultionis, et satisfecisse Manibus meorum civium.</summary>
		<summary line="588">Talia dicebam, et currebam furioso animo: cum alma mater mea praebuit se mihi videndam, nusquam antea tam manifesta oculis; et in tenebris resplenduit nitido lumine, fassa se Deam esse, et qualis ac quanta solet apparere Divis: et repressit me dextra apprehensum: praetereaque adiecit haec verba ore roseo: Fili, quis tantus dolor commovet hanc iram intractabilem?</summary>
		<summary line="595">Cur furis? aut quem in locum tibi abiit cura nostrarum rerum? Nonne prius quaeres, ubi deserueris patrem tuum Anchisen, annis gravem? an supersit uxor Creusa, aut Ascanius filius: quos omnes cingunt undique turmae Graecorum; et, nisi mea solicitudo obstitisset, iam ignis absum sisset, aut gladius hostilis interfecisset!</summary>
		<summary line="601">Non vultus Helenae Spartanae tibi odiosus, aut toties incusatus Paris; sed Deorum ira delet hanc potentiam, et deicit Troiam ex alto fastigio.</summary>
		<summary line="604">Vide: nam auferam omnem nubem, quae offusa tibi aspicienti debilitat oculos mortales, et humida circum nigrescit: tu ne ulla matris imperia metue, et ne abnuas obtemperare eius mandatis.</summary>
		<summary line="608">Illic ubi cernis moles prostratas, et lapides avulsos lapidibus, et fumum undatim surgentem mixto pulvere; illic Neptunus succutit fundamenta impulsa magno tridente, et convellit a radicibus totam, urbem. Illic ferocissima Iuno prima occupat Scaeas portas, et armata ferro ac furiosa vocat a navibus exercitum sociorum.</summary>
		<summary line="615">Iam, aspice, Tritonia Pallas stetit in summis arcibus, resplendens nube et torvo capite Medusae. Ipse Iupiter suggerit Graecis animos et robur opportunum: ipse commovet Deos adversus arma Troiana. Fili accelera fugam, et pone finem laboribus. Nusquam te deseram, et ducam te securum ad paternam domum.</summary>
	</summaries>

	<notes>
		<note line="562" word="4">De ea infra 772.</note>
		<note line="567">Versus duos et viginti sequentes sustulisse dicuntur Varius et Tucca; eo quod ea, quam continent, Helenae fuga, contraria videatur iis, quae leguntur Aen. vi. 511. ubi dicitur Helena, non apud Priamum, sed apud filium Priami Deiphobum, suum post necem Paridis maritum, habitasse; et in eius domum Graecos ad ipsum iugulandum induxisse: 'Intra tecta vocat Menelaum et moenia pandit; Scilicet id magnum sperans fore munus amanti, Et famam extingui veterum sic posse malorum.' At respondeo cum Nascimbaeno dici posse, spem Helenae de placando Menelao vanam fuisse, quod innuit vox illa scilicet; proditoque Deiphobo, Helenam, cum se nihilominus velut hostem peti animadvertisset, evasisse fuga in Vestae templum, sacrarium domus regiae, per illud ipsum posticum ostium, quo Aeneas eundem in locum penetraverat. Et vero Euripides in Troad. v. 35. 876. 1056. docet Helenam cum Troianis mulieribus captivam a Menelao abductam esse, eo consilio, ut Graecis, quorum liberi Troiano bello perierant, occidenda traderetur. Tyndaris vocatur, ob Tyndareum patrem, Spartae regem, Aen. i. 654. Erinnys Furiis commune nomen, supra 337. De Vesta 296.</note>
		<note line="577" word="2">Sparta sive Lacedaemon patria Helenae, urbs Peloponnesi, ut et Mycenae: quare autem dicatur etiam eius patria Mycenae, diximus Aen. i. 654. De Phrygia, Aen. i. 385.</note>
		<note line="585" word="1">Pro persona scelesta et nefaria: sic frequenter apud Plautum usurpatur scelus.</note>
		<note line="600" word="5">De hac voce, pro vulnerarit, occiderit, Aen. x. 314.</note>
		<note line="601" word="2,5">Helenae, Tyndarei filiae, Lacedaemoniae, Aen. i. 654. Lacaena, foemininum, non a masculino, Lacaenus, sed a Lacon, incola Laconiae; ut a λέων leo, λἐαινα leaena. De Paride, Aen. i. 31.</note>
		<note line="610" word="0,1">Neptunum Virgilius Troianae urbi infestum facit, ob periurium Laomedontis, qui Deum illum pacta mercede fraudavit, postquam is eum Apolline muros ur bis condidisset: Ge. i. 502. Neptunus tamen apud Euripid. in prologo Troad. ait se Troianis benevolum semper fuisse, ex quo muros eorum condiderat: sed in fabulis incerta omnia. Aitque Servius Laomedontem Apollini et Neptuno pecuniam ad sacra vovisse, ac deinde ad murorum fabricam convertisse: unde fabula emanavit, Deos, et fecisse muros, et regi offensos fuisse. De Neptuno, Aen. i. 129.</note>
		<note line="612" word="3,5">Troiae portas sex fuisse ait Dares, Antenorida, Dardanien, Iliam, Catumbriam, Troianam, et Scaeam. Haec nomen habuit: vel a σκαιὰ sinistra, quod in sinistra urbis parte esset: vel a σκήνωμα tentorium, tabernaculum; quod hic sepulcrum esset Laomedontis: vel, iuxta Strabonem 1. xiii. vox est Thracica, cuius significatum non affert.</note>
		<note line="615" word="3">Supra 171. Pallas, Aen. i. 43.</note>
		<note line="616" word="1">Servius explicat, nube divina: et puto circulum esse lucidum, huic similem diademati, quo Divorum capita Christiani praecingunt. Aitque Isidorus 1. xix. 31. nimbum quoque dici 'fasciolam transversam ex auro, assutam in linteo, quod est in fronte foeminarum.' Qua voce usus est Arnobius 1. ii. 'Laminas pertunderent aurium, imminuerent frontes nimbis.' Et Plautus in Paenulo Act. i. sc. ii. v. 135. meretricem vocat nimbatam.</note>
		<note line="616" word="4">Medusa, Euryale, Sthenyo, Phorci filiae, apud insulas Dorcadas in Aethiopico oceano regnasse dicuntur; Gorgones dictae a γοργότης ferocitas. Ex his, cum Medusa vim a Neptuno passa esset in Minervae templo, Minerva capillos eius mutavit in serpentes, quorum aspectu homines in saxa vertebantur. Hoc deinde caput Perseus, Iovis et Danaës filius, abscidit auxilio Minervae; quae suum ipsi clypeum eam in rem commodavit ex aere politissimo, quo velut in speculo reflexam capitis speciem tuto aspiceret: abscissum caput Minerva deinceps eidem suo clypeo ad terrorem imposuit.</note>
	</notes>
</passage>