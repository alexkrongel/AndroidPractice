<chapter>
	<sentences>
		<sentence>Contra ea Titurius, "sero facturos," clamitabat, "cum maiores hostium manus, adiunctis Germanis, convenissent: "aut cum aliquid calamitatis in proximis hybernis esset acceptum, brevem consulendi esse occasionem: Caesarem arbitrari profectum in Italiam: neque aliter Carnutes interficiendi Tasgetii consilium fuisse capturos, neque Eburones, si ille adesset, tanta cum contemtione nostri ad castra venturos esse: non hostem auctorem, sed rem spectare; subesse Rhenum; magno esse Germanis dolori Ariovisti mortem et superiores nostras victorias: ardere Galliam, tot contumeliis acceptis sub Populi Romani imperium redactam, superiore gloria rei militaris extincta."</sentence>
		<sentence>Postremo, "quis hoc sibi persuaderet, sine certa re Ambiorigem ad eiusmodi consilium descendisse? Suam sententiam in utramque partem esse totam: si nil sit durias, nullo periculo ad proximam legionem perventuros; si Gallia omnis cum Germanis consentiat, unam esse in celeritate positam salutem.</sentence> 
		<sentence>Cottae quidem atque eorum, qui dissentirent, consilium quem haberet exitum? In quo si non praesens periculum, at certe longinqua obsidione fames esset pertimescenda."</sentence>
	</sentences>

	<notes>
		<note sentence="1" word="41-43">Caesar.</note>
		<note sentence="1" word="64-65">Caesar horum Commentariorum lib. i. Ariovistum navicula e praelio profugisse docet. Forte dolore cladis suae domi perierit, aut aliqua Romanorum arte.</note>
	</notes>
</chapter>