<chapter>
	<sentences>
		<sentence>Itaque rursus coniuratione facta paulatim ex castris discedere ac suos clam ex agris deducere coeperunt.</sentence>
		<sentence>At Caesar, etsi nondum eorum consilia cognoverat, tamen et ex eventu navium suarum, et ex eo, quod obsides dare intermiserant, fore id, quod accidit, suspicabatur.</sentence>
		<sentence>Itaque ad omnes casus subsidia comparabat: nam et frumentum ex agris quotidie in castra conferebat, et, quae gravissime afflictae erant naves, earum materia atque aere ad reliquas reficiendas utebatur, et, quae ad eas res erant usui, ex continenti comportari iubebat.</sentence>
		<sentence>Itaque, cum id summo studio a militibus administraretur, duodecim navibus amissis, reliquis ut navigari satis commode posset, effecit.</sentence>
	</sentences>
</chapter>