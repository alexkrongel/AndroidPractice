<passage>
	<lines>
		<line>Laocoon, ductus Neptuno sorte sacerdos,</line>
		<line>Solennes taurum ingentem mactabat ad aras.</line>
		<line>Ecce autem gemini a Tenedo tranquilla per alta</line>
		<line>(Horresco referens) immensis orbibus angues</line>
		<line>Incumbunt pelago, pariterque ad littora tendunt:</line>
		<line>Pectora quorum inter fluctus arrecta iubaeque</line>
		<line>Sanguineae exsuperant undas; pars cetera pontum</line>
		<line>Pone legit, sinuantque immensa volumine terga.</line>
		<line>Fit sonitus, spumante salo: iamque arva tenebant,</line>
		<line>Ardentesque oculos suffecti sanguine et igni,</line>   
		<line>Sibila lambebant linguis vibrantibus ora.</line>
		<line>Diffugimus visu exsangues. Illi agmine certo</line>
		<line>Laocoonta petunt. Et primum parva duorum</line>
		<line>Corpora natorum serpens amplexus uterque</line>
		<line>Implicat, et miseros morsu depascitur artus;</line> 
		<line>Post ipsum, auxilio subeuntem ac tela ferentem,</line>
		<line>Corripiunt, spirisque ligant ingentibus; et iam</line>
		<line>Bis medium amplexi, bis collo squamea circum Terga</line>
		<line>dati, superant capite et cervicibus altis.</line>
		<line>Ille simul manibus tendit divellere nodos,</line>       
		<line>Perfusus sanie vittas atroque veneno;</line>
		<line>Clamores simul horrendos ad sidera tollit:</line>
		<line>Quales mugitus, fugit cum saucius aram</line>
		<line>Taurus, et incertam excussit cervice securim.</line>
		<line>At gemini lapsu delubra ad summa dracones</line>
		<line>Effugiunt, saevaeque petunt Tritonidis arcem;</line>
		<line>Sub pedibusque Deae clypeique sub orbe teguntur.</line>
		<line>Tum vero tremefacta novus per pectora cunctis</line>
		<line>Insinuat pavor; et scelus expendisse merentem</line>
		<line>Laocoonta ferunt, sacrum qui cuspide robur</line>
		<line>Laeserit, et tergo sceleratam intorserit hastam.</line>
		<line>Ducendum ad sedes simulacrum, orandaque Divae</line>
		<line>Numina conclamant.</line>
		<line>Dividimus muros, et moenia pandimus urbis.</line>
		<line>Accingunt omnes operi, pedibusque rotarum</line>
		<line>Subiciunt lapsus, et stuppea vincula collo</line>
		<line>Intendunt. Scandit fatalis machina muros,</line>
		<line>Foeta armis. Pueri circum innuptaeque puellae</line>
		<line>Sacra canunt, funemque manu contingere gaudent.</line>
		<line>Illa subit, mediaeque minans illabitur urbi.</line>
		<line>O patria, o Divum domus Ilium, et inclyta bello</line>
		<line>Moenia Dardanidum! quater ipso in limine portae</line>
		<line>Substitit, atque utero sonitum quater arma dedere.</line>
		<line>Instamus tamen immemores caecique furore,</line>
		<line>Et monstrum infelix sacrata sistimus arce.</line>      
		<line>Tunc etiam fatis aperit Cassandra futuris</line>
		<line>Ora, Dei iussu non unquam credita Teucris.</line>
		<line>Nos delubra Deum miseri, quibus ultimus esset</line>
		<line>Ille dies, festa velamus fronde per urbem.</line>
	</lines>

	<summaries>
		<summary line="201">Laocoon sorte electus sacerdos Neptuno, sacrificabat magnum taurum ad solennia altaria.</summary>
		<summary line="203">Ecce autem (horresco narrans) duo serpentes immensis spiris a Tenedo emissi per mare sedatum, innatant undis, et simul accedunt ad littus:</summary>
		<summary line="206">quorum pars anterior sublatae fluctibus, et cristae sanguinolentae excedunt undas; pars reliqua propius radit mare, et curvat volvendo immanes caudas.</summary> 
		<summary line="209">Fit strepitus, mari spumante: et iam attigerant littus, et suffusi sanguine et igne circa coruscantes oculos, lambebant linguis mobilibus ora sibilantia.</summary> 
		<summary line="212">Fugimus exanimati aspectu: illi certo impetu currunt ad Laocoonta: et primo serpens uterque amplectendo constringit parva corpora duorum filiorum Laocoontis, et morsu devorat misera membra:</summary> 
		<summary line="216">deinde invadunt patrem ipsum venientem in auxilium et arma attollentem, spirisque grandibus involvunt: et iam bis complexi medium, bis circumdantes eius collo dorsa squamosa, excedunt capite et collis altis.</summary>
		<summary line="220">Ille simul conatur manibus disrumpere nexus, infectus circa taenias tabo et nigro veneno; simul emittit ad astra clamores horrendos: tales, quales mugitus emittit taurus, cum vulneratus fugit altaria, et excussit e collo securim dubio ictu impactam.</summary> 
		<summary line="225">At gemini angues serpendo fugiunt ad summa templa, et abeunt in aedem saevae Minervae: et occultantur sub pedibus simulacri, et sub orbe clypei.</summary>
		<summary line="228">Tunc vero novus timor omnibus illabitur in corda attonita: aiuntque Laocoonta dignum fuisse poena quam persolvit; qui vulneravit telo sacrum lignum, et immiserit tergo hastam impiam.</summary> 
		<summary line="232">Clamant invehendum esse in urbem equum, et orandam Deae divinitatem. Evertimus muros, et aperimus munimenta urbis.</summary> 
		<summary line="235">Omnes praeparant se ad opus: et pedibus equi, rotarum supponunt orbes, et iniciunt collo funes e stuppa: fatalis machina intrat muros, plena armatis: circum pueri et virgines puellae canunt sacra carmina, et gaudent tangere manu funes.</summary> 
		<summary line="240">Machina progreditur, et minans inducitur in mediam urbem. O patria, o Troia sedes Deorum, et muri Troianorum nobiles bello! restitit quater in ipso aditu portae, et quater arma in eius alvo ediderunt strepitum.</summary> 
		<summary line="244">Urgemus tamen improvidi et occaecati insania, et locamus funestum portentum in sacra arce.</summary>
		<summary line="246">Tunc etiam Cassandra solvit in vaticinia futurae ruinae vocem, Phoebi voluntate nunquam creditam a Troianis. Nos miseri per urbem tegimus festivis ramis templa Deorum, quibus dies ille futurus erat extremus.</summary>
	</summaries>

	<notes>
		<note line="201" word="2,3">De Laocoonte supra, v. 41. De Neptuno, Aen. i. 129. Sorte ductus est sacerdos Laocoon, quia ubi non erant certi Deo sacerdotes, sorte duci mos erat: non erant autem apud Troianos Neptuno, vel ex quo Laomedon Neptunum contemserat; vel ex quo Troiani eius sacerdotem interfecerant, quia sacrificiis adventum Graecorum non vetuerat. Nunc itaque rati Graecos abiisse, sacra Neptuno facienda putaverunt ipso in littore; et sors in Laocoonta cecidit, iam antea sacerdotem Apollinis. De Tenedo, insula Hellesponti, supra, v. 21.</note>
		<note line="209" word="3">Mari, Aen. i. 541.</note>
		<note line="212" word="4,5">Certo et ordinato motu: sic Ge. iii. 423. 'extremaeque agmina caudae locum vide.'</note>
		<note line="221" word="1,2">Sanies est sanguis mutatus ac fere corruptus, atro colore permixtus. De vittis, supra, v. 133.</note>
		<note line="225" word="3">Templa sic dicta, a deluo: quia plerumque ante templa fontes erant, aut lacus; ubi templa ingressuri deluebantur.</note>
		<note line="226" word="3,4">Minervae Tritoniae, de qua supra, v. 171. Vel Troianae urbis, in qua templum illud erat, et v. 41. ‘Laocoon ardens summa decurrit ab arce.’ Vel arcem dixit, pro templo et aede Minervae, quocumque loco sita fuerit.</note>
		<note line="227" word="3,4,5">Serpentes a Pallade excitatos in huius perniciem non mirabitur, qui sciet ex Plutarchi libro de Iside, draconem sacrum fuisse Minervae, et a Phidia Minervae simulacro esse appositum: qui Politianum legerit, scribentem, se vidisse Romae Palladis clypeum, squamoso draconis corio contextum, et. dracunculis fimbriatum.</note>
		<note line="229" word="0">Supple se: ut Aen. i. 108. 'Tum prora avertit.'</note>
		<note line="229" word="3,4,5">Quidam dicunt supplicium luisse tum quidem Laocoonta, non ob laesum equum, iramque Palladis; sed ob violatam alio scelere sanctitatem Apollinei templi, cuius erat sacerdos: et serpentes aufugisse in idem illud templum, quod erat in urbis arce.</note>
		<note line="230" word="5">Lignum quodvis durius, G. i. 162.</note>
		<note line="231" word="2">Dixit v. 51. 'In latus, inque alvum.' Ergo a tergo equum aggressus, ictum in eam impegit lateris partem, quae alvo contermina est.</note>
		<note line="234" word="1,3">Ita distinguit Germanus, ut muros velit esse, lapideum ambitum, quo urbs cingitur; moenia, munitiones, turres et id genus cetera, quibus muri defenduntur.</note>
		<note line="235" word="0">Supple se, ut v. 229. ‘Insinuat pavor.’</note>
		<note line="241" word="3,4,5">Quia murorum structores habuit Neptunum et Apollinem: quia Ganymedem Iovis, Tithonum Aurorae delicias, e stirpe regia protulit. De Ilio, Troia, Aen. i. 5. De Dardanidis, Troianis, Ibid. 239.</note>
		<note line="246" word="4">Priami et Hecubae filia, quae cum ab amatore Apolline artem accepisset vaticinandi, nec ei tamen gratiam amoris mutui retulisset: indignatus Deus effecit, ut a Troianis fides ipsius vaticiniis non haberetur. Nupsit sub extremis illius belli temporibus Choroebo: capta urbe, vitiata est ab Aiace Oilei, in ipso Minervae templo, et in praedam Agamemnoni cessit; quem cum admoneret saepe de cavendis Clytemnestrae insidiis, nec dicto haberet audientem; cum ipso deinde, Aegisthi et Clytemnestrae scelere, in convivio obtruncata est. De delubris, supra, v. 225. De Myrmidonibus, Achilli subditis, v. 7.</note>
	</notes>
</passage>