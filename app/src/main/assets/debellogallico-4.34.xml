<chapter>
	<sentences>
		<sentence>Quibus rebus perturbatis nostris novitate pugnae, tempore oportunissimo Caesar auxilium tulit: namque eius adventu hostes constiterunt, nostri se ex timore receperunt.</sentence>
		<sentence>Quo facto, ad lacessendum hostem et ad committendum praelium alienum esse tempus arbitratus, suo se loco continuit, et, brevi tempore intermisso, in castra legiones reduxit.</sentence>
		<sentence>Dum haec geruntur, nostris omnibus occupatis qui erant in agris reliqui, discesserunt.</sentence>
		<sentence>Secutae sunt continuos complures dies tempestates, quae et nostros in castris continerent, et hostem a pugna prohiberent.</sentence>
		<sentence>Interim barbari nuntios in omnes partes dimiserunt, paucitatemque nostrorum militum suis praedicaverunt, et, quanta praedae faciendae atque in perpetuum sui liberandi facultas daretur, si Romanos castris expulissent, demonstraverunt.</sentence> 
		<sentence>His rebus celeriter magna multitudine peditatus equitatusque coacta, ad castra venerunt.</sentence>
	</sentences>

	<notes>
		<note sentence="1" word="0-3">Lucanus 1. ii. inducit Pompeium dicentem ut Caesar: 'Territa quaesitis ostendit terga Britannis.'</note>
	</notes>
</chapter>