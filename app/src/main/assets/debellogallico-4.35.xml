<chapter>
	<sentences>
		<sentence>Caesar, etsi idem, quod superioribus diebus acciderat, fore videbat, ut, si essent hostes pulsi, celeritate periculum effugerent; tamen nactus equites circiter triginta, quos Commius Atrebas, de quo ante dictum est, secum transportaverat, legiones in acie pro castris constituit.</sentence>
		<sentence>Commisso praelio, diutius nostrorum militum impetum hostes ferre non potuerunt, ac terga verterunt.</sentence>
		<sentence>Quos tanto spatio secuti, quantum cursu et viribus efficere potuerunt, complures ex iis occiderunt; deinde, omnibus longe lateque afflictis incensisque, se in castra receperunt.</sentence>
	</sentences>
</chapter>