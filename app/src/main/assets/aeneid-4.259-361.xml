<passage>
	<lines>
		<line>'Ut primum alatis tetigit magalia plantis:</line>
		<line>Aeneam fundantem arces ac tecta novantem</line>  
		<line>Conspicit; atque illi stellatus iaspide fulva</line>
		<line>Ensis erat, Tyrioque ardebat murice laena,</line>
		<line>Demissa ex humeris: dives quae munera Dido</line>
		<line>Fecerat, et tenui telas discreverat auro;</line>
		<line>Continuo invadit: Tu nunc Carthaginis altae</line>  
		<line>Fundamenta locas, pulchramque uxorius urbem</line>
		<line>Exstruis? heu regni rerumque oblite tuarum!</line>
		<line>Ipse Deum tibi me claro demittit Olympo</line>
		<line>Regnator, caelum et terras qui numine torquet;</line>
		<line>Ipse haec ferre iubet celeres mandata per auras:</line>         
		<line>Quid struis? aut qua spe Libycis teris otia terris?</line>
		<line>Si te nulla movet tantarum gloria rerum,</line>
		<line>Nec super ipse tua moliris laude laborem;</line>
		<line>Ascanium surgentem, et spes heredis Iuli</line>
		<line>Respice; cui regnum Italiae Romanaque tellus</line>            
		<line>Debentur. Tali Cyllenius ore locutus</line>
		<line>Mortales visus medio sermone reliquit,</line>
		<line>Et procul in tenuem ex oculis evanuit auram.</line>
		<line>At vero Aeneas aspectu obmutuit amens,</line>
		<line>Arrectaeque horrore comae, et vox faucibus haesit.</line>    
		<line>Ardet abire fuga, dulcesque relinquere terras.</line>
		<line>Attonitus tanto monitu imperioque Deorum.</line>
		<line>Heu quid agat? quo nunc reginam ambire furentem</line>
		<line>Audeat affatu? quae prima exordia sumat?</line>
		<line>*Atque animum nunc huc celerem, nunc dividit illuc,</line> 
		<line>*In partesque rapit varias, perque omnia versat.</line>
		<line>Haec alternanti potior sententia visa est:</line>
		<line>Mnesthea Sergestumque vocat, fortemque Cloanthum;</line>
		<line>Classem aptent taciti, socios ad littora cogant;</line>
		<line>Arma parent, et, quae sit rebus causa novandis,</line>         
		<line>Dissimulent; sese interea, quando optima Dido</line>
		<line>Nesciat, et tantos rumpi non speret amores,</line>
		<line>Tentaturum aditus, et quae mollissima fandi</line>
		<line>Tempora, quis rebus dexter modus. Ocyus omnes</line>
		<line>Imperio laeti parent, ac iussa facessunt.</line>         
		<line>At regina dolos (quis fallere possit amantem!)</line>
		<line>Praesensit, motusque excepit prima futuros;</line>
		<line>Omnia tuta timens. Eadem impia Fama furenti</line>
		<line>Detulit armari classem, cursumque parari.</line>
		<line>Saevit inops animi, totamque incensa per urbem</line>        
		<line>Bacchatur; qualis commotis excita sacris</line>
		<line>Thyias, ubi audito stimulant trieterica Baccho</line>
		<line>Orgia, nocturnusque vocat clamore Cithaeron.</line>
		<line>Tandem his Aeneam compellat vocibus ultro:</line>
		<line>Dissimulare etiam sperasti, perfide, tantum</line>   
		<line>Posse nefas? tacitusque mea decedere terra?</line>
		<line>Nec te noster amor, nec te data dextera quondam,</line>
		<line>Nec moritura tenet crudeli funere Dido?</line>
		<line>Quin etiam hyberno moliris sidere classem.</line>
		<line>Et mediis properas Aquilonibus ire per altum,</line>           
		<line>Crudelis? Quid? si non arva aliena domosque</line>
		<line>Ignotas peteres? et Troia antiqua maneret?</line>
		<line>Troia per undosum peteretur classibus aequor?</line>
		<line>Mene fugis? Per ego has lacrymas, dextramque tuam te,</line>
		<line>(Quando aliud mihi iam miserae nihil ipsa reliqui)</line> 
		<line>Per connubia nostra, per inceptos hymenaeos;</line>
		<line>Si bene quid de te merui, fuit aut tibi quicquam</line>
		<line>Dulce meum: miserere domus labentis, et istam,</line>
		<line>Oro, si quis adhuc precibus locus, exue mentem.</line>
		<line>Te propter Libycae gentes Nomadumque tyranni</line> 
		<line>Odere; infensi Tyrii; te propter eundem</line>
		<line>Extinctus pudor, et, qua sola sidera adibam.</line>
		<line>Fama prior; cui me moribundam deseris, hospes?</line>
		<line>Hoc solum nomen quoniam de coniuge restat.</line>
		<line>Quid moror? an mea Pygmalion dum moenia frater</line>
		<line>Destruat, aut captam ducat Gaetulus Iarbas?</line>
		<line>Saltem si qua mihi de te suscepta fuisset</line>
		<line>Ante fugam suboles; si quis mihi parvulus aula</line>
		<line>Luderet Aeneas, qui te tamen ore referret;</line>
		<line>Non equidem omnino capta ac deserta viderer.</line> 
		<line>Dixerat. Ille Iovis monitis immota tenebat</line>
		<line>Lumina, et obnixus curam sub corde premebat.</line>
		<line>Tandem pauca refert: Ego te, quae plurima fando</line>
		<line>Enumerare vales, nunquam, regina, negabo</line>
		<line>Promeritam; nec me meminisse pigebit Elissae;</line> 
		<line>Dum memor ipse mei, dum spiritus hos regit artus.</line>
		<line>Pro re pauca loquar. Neque ego hanc abscondere furto</line>
		<line>Speravi, ne finge, fugam; nec coniugis unquam</line>
		<line>Praetendi taedas, aut haec in foedera veni.</line>
		<line>Me si fata meis paterentur ducere vitam</line> 
		<line>Auspiciis, et sponte mea componere curas:</line>
		<line>Urbem Troianam primum dulcesque meorum</line>
		<line>Reliquias colerem; Priami tecta alta manerent;</line>
		<line>Et recidiva manu posuissem Pergama victis.</line>
		<line>Sed nunc Italiam magnam Gryneus Apollo,</line> 
		<line>Italiam Lyciae iussere capessere sortes.</line>
		<line>Hic amor, haec patria est. Si te Carthaginis arces</line>
		<line>Phoenissam, Libycaeque aspectus detinet urbis:</line>
		<line>Quae tandem, Ausonia Teucros considere terra.</line>
		<line>Invidia est? Et nos fas extera quaerere regna.</line> 
		<line>Me patris Anchisae, quoties humentibus umbris</line>
		<line>Nox operit terras, quoties astra ignea surgunt,</line>
		<line>Admonet in somnis et turbida terret imago.</line>
		<line>Me puer Ascanius, capitisque iniuria cari.</line>
		<line>Quem regno Hesperiae fraudo et fatalibus arvis.</line> 
		<line>Nunc etiam interpres Divum, Iove missus ab ipso,</line>
		<line>(Testor utrumque caput) eeleres mandata per auras</line>
		<line>Detulit. Ipse Deum manifesto in lumine vidi</line>
		<line>Intrantem muros, vocemque his auribus hausi.</line>
		<line>Desine meque tuis incendere teque querelis;</line> 
		<line>Italiam non sponte sequor.</line>
	</lines>

	<summaries>
		<summary line="259">Statim atque alatis pedibus attigit casas; vidit Aeneam fundantem arces, et reparantem tecta: illi autem erat ensis interpunctus iaspide fulva, et toga rubescebat ex Tyria purpura pendens ex humeris: quae ornamenta fecerat opulenta Dido, et distinxerat telas subtili auro.</summary>
		<summary line="265">Statim aggreditur eum his verbis: Tu nunc statuis fundamenta altae Carthaginis, et condis pulchram urbem uxori serviens, heu! immemor regni tui et rerum tuarum. Ipse rex Deorum, qui potestate sua vertit caelum et terras, misit me tibi e caelo splendido:</summary>
		<summary line="270">ipse imperat me portare haec sua mandata per levem aërem: quid paras? aut qua spe perdis otia in Libyca regione? Si nullus splendor tantarum rerum te movet; nec suscipis ipse laborem ad tuam laudem;</summary>
		<summary line="274">attende ad Ascanium crescentem, et ad spes heredis Iuli: cui imperium Italiae et Romana terra debentur. Talibus verbis locutus Mercurius fugit aspectum humanum in medio sermone, et procul abiit ex oculis in levem aërem.</summary>
		<summary line="278">At vero Aeneas stupefactus visu, obmutuit, et capilli prae horrore arrecti sunt, et vox stetit in gutture. Cupit exire fugiendo et deserere gratum regionem, territus tanto monito et iussu Deorum.</summary> 
		<summary line="283">Heu! quid faciat? quo alloquio audeat circumvenire reginam amantem? unde capiat primum initium! et, nunc huc, nunc illuc distrahit animum, et trahit in diversas partes, et volvit per omnia.</summary>
		<summary line="287">Hoc consilium visum est melius ponderanti. Vocat Mnestheum, et Sergestum, et fortem Cloanthum: iubetque ut instruant classem secreto, et congregent socios ad littus, et praeparent arma; et celent, quae sit causa mutandarum rerum: interim, dum bona Dido ignorat, et non suspicatur abrumpi tantos amores, se quaesiturum aditus, et quae tempora loquendi erunt commodissima; quae via negotii conficiendi tutissima. Celeriter omnes obediunt laeti mandato, et exequuntur iussa.</summary> 
		<summary line="296">Sed regina praesensit fraudem (quis possit decipere amantem!) et cognovit prima tumultum futurum, metuens omnia vel tutissima. Eadem Fama nuntiavit amanti, classem instrui, et parari discessum.</summary>
		<summary line="300">Furit impos mentis, et inflammata bacchatur per totam urbem: qualis Baccha incitata quassatis simulacris, quando orgia triennalia stimulant eam audito Baccho, et Cithaeron invitat eam nocturno tumultu.</summary>
		<summary line="304">Denique ultro alloquitur Aeneam his verbis: Etiamne, o perfide, sperasti posse celare tantum crimen; et tacitus abire e mea regione? Nec te amor noster, nec te dextra olim data, nec Dido retinet peritura crudeli morte?</summary>
		<summary line="309">Imo etiam struis classem hyemali tempore, et properas navigare per mare inter medios Aquilones, crudelis! Quid? si non quaereres regionem externam et sedes incognitas, sed si vetus Troia staret: an classe peteretur a te Troia per mare procellosum?</summary>
		<summary line="314">An fugis me? ego oro te per has lacrymas et dexteram tuam (siquidem ipsa nihil aliud reservavi mihi iam miserae) per coniugium nostrum, per nuptias inchoatas; si bene merui quicquam de te, aut si quicquam meum fuit gratum tibi: miserere domus meae cadentis; et, si quis adhuc aditus est precibus, precor depone hoc consilium.</summary> 
		<summary line="320">Propter te populi Libyae et reges Numidarum oderunt me, et Tyrii infensi sunt mihi: propter eundem te pudor periit, et prima fama, per quam unicam attingebam astra: cui relinquis me morituram, o hospes?</summary> 
		<summary line="324">siquidem hoc unum nomen superest de coniuge. Quid expecto? an ut Pygmalion frater diruat muros meos? aut Iarbas Gaetulus trahat me captivam?</summary>
		<summary line="327">Saltem si ante fugam aliqua proles mihi suscepta fuisset de te, si parvulus aliquis Aeneas mihi luderet in aula, qui te tantummodo vultu repraesentaret: equidem non plane viderer decepta aut derelicta.</summary>
		<summary line="331">Sic locuta fuerat. Ille iussu Iovis tenebat immotos oculos, et obstinatus coërcebat curam in animo. Tandem reposuit haec pauca: Ego, o regina, nunquam negabo te meruisse de me multa, quae loquendo potes enumerare: nec me poenitebit recordari Elisae;</summary>
		<summary line="336">quamdiu ipse recordabor mei, dum anima movebit ista membra. Dicam pauca pro statu rei. Nec ego speravi tegere silentio hanc fugam, ne fingas id tibi; sed etiam nunquam praetexui faces maritales, aut veni huc ad has nuptias.</summary> 
		<summary line="340">Si fata permitterent me transigere vitam mea voluntate, et constituere negotia meo arbitratu: primo venerarer Troianam urbem et dulces reliquias meorum, et starent alta palatia Priami, et manu condidissem victis Pergama caduca.</summary> 
		<summary line="345">Sed iam Grynaeus Apollo magnam Italiam, Lycia oracula Italiam imperaverunt me quaerere: hic est amor, haec patria. Si munimenta Carthaginis, et visus Libycae urbis retinet te Phoenissam:</summary>
		<summary line="349">quae demum est tibi invidia, quod Troiani sedeant in Italica terra? licet nos quoque quaerere regna externa. Umbra aspera Anchisae solicitat me in somnis, quoties nox tegit terras humidis tenebris, quoties lucida sidera oriuntur. Solicitat me puer Ascanius, et iniuria facta dilecto capiti eius, quem privo agno Italiae et terris fatalibus.</summary>
		<summary line="356">Nunc etiam nuntius Deorum, missus ab ipso Iove (attestor utrumque Deum) portavit eius iussa per levem aërem: ipse vidi Deum in luce perspicua ingredientem muros, et excepi his auribus vocem eius. Cessa commovere et me et te his questibus: non sponte peto Italiam.</summary>
	</summaries>

	<notes>
		<note line="259" word="4"> Casas pastorum Libyae, de quibus Ge. iii. 340.</note>
		<note line="261" word="3,4,5">Capulus gladii cum vagina, gemmis, quasi stellis interpunctus. De iaspidis pretiosi lapilli coloribus multa Plinius I. xxxvii. 9. Nulla tamen fulva tota agnoscitur: sed, aureo tantum distincta quasi pulvere. Fulvus autem color mixtus est ex rufo et viridi, qualis est in leonibus.</note>
		<note line="262" word="2,4,5">Laena: Nonnio vestimentum est militare, quod supra omnia vestimenta assumitur; sed facile errare potuit, et laenam cum chlamyde confundere: si quidem Varroni, Festo, atque aliis laena, vestimentum est duplex, instar duarum togarum; atque adeo oblongum, et bello parum commodum. Sacerdotalis fuit vestis: unde Popilius Laenas appellatus est, quod ea indutus exisset e sacrificio ad seditionem sedandam. Hyberna etiam videtur fuisse ob densitatem: quare tum conveniens erat Aeneae, qui in hyeme versabatur, infra 309. ‘hyberno moliris sidere classem:’ nomen vel a lana multa, iuxta Varronem; vel iuxta Plutarchum, a Graeca voce χλαῖνα, quae vestis erat eiusdem usus, χλιαίνω enim est calefacio. De Tyrio murice, purpura, Ge. ii. 506. De Olympo, Thessaliae monte, qui pro caelo sumitur, Ecl. v. 56.</note>
		<note line="275" word="2,3,4,5"> Tellus, Romana olim dicenda; supra 234.</note>
		<note line="288">Accusativus eo, deque Sergesto, et Cloantho, Aen. Graecus, pro Latino Mnestheum De v. 116.</note>
		<note line="301">Didonem comparat Bacchi comitibus foeminis: quae ipsum ex India victorem temulentae sequebantur, lynces ac tigres eius currui subligatas commovebant, coronatae pampino, thyrsis armatae sive hastis pampino atque hedera implicatis. Hinc i. Bacchae vocatae sunt, et Thyades, a θέω curro, vel a θύω sacrifico, impetu feror, ii. Harum exemplo, sacra sibi a mulieribus fieri deinceps voluit, quae dicta sunt, ὄργια Orgia ab ὀργὴ ira, quia cum furore peragebantur. iii. Cithaeron sacris illis celebris, mons Boeotiae, pars Parnassi, ut quibusdam videtur: et vero pars aliqua Parnassi dicata fuit Baccho, Ecl. viii. 25. iv. Sacra illa inprimis tertio quoque fiebant anno; et Athenienses ante institutas Olympiadas, per Dionysia sive Bacchica festa solebant tempora distinguere: vocabantque festa illa τριετηρικὰ, trieterica, id est triennalia, a τρία, et ἔτος annus, v. Noctu fiebant: unde dicebantur νυκτήλια, nyctelia, a νύξ, νυκτός nox. vi. Commotis sacris: id est, vel quassatis thyrsis, sacris Baccho hastis, de quibus Ecl. v. 29. vel commoto, quod circumferebant, Bacchi simulacro: unde Horatius Od. 1.1. 18. 11. ‘ non ego te, candide Bassareu, Invitum quatiam.’</note>
		<note line="305"> Tres habet partes haec oratio. PROPOSITIONEM, qua constituit non esse Aeneae clam fugiendum, idque per interrogationem duobus primis versibus comprehendit. Confirmationem per quinque rationes i. est Amor. 2. data dextera et fides. 3. Pietas in morituram crudeli funere. 4. Incommoda itineris, hyberno sidere. 5. Comparatio a maiori ad minus: Non peteres Troiani hac tempestate, ergo multo minus arca aliena et domos ignotas. PERORATIONEM, sive affectuum commotionem, in qua maxima vis est. Nam, 1. Obsecrationes adhibet per sacratissima et carissima quaeque. 2. Commemorat beneficia, odium exterorum et suorum, extinctum pudorem, famam amissam. 3. Exponit solitudinem suam et pericula, quibus ad mortem certissime adigetur. 1. Videtur aliquid Aeneae concedere, ut vicissim aliquid obtineat; precaturque saltem ut expectet, dum aliqua sibi supersit ex eo soboles.</note>
		<note line="310" word="3">De iis septentrionalibus ventis, Ecl. vii.51. De Hymenaeis, Ge. iii. 60. De Nomadibus, qui et Numidae dicuntur, supra 40. De Pygmalione, 44. De Iarba, 36.</note>
		<note line="333" word="3,4,5,6,7"> Tres habet partes Aeneae responsio. CONFESSIONEM acceptorum beneficiorum, pro quibus gratum animum pollicetur: idque locum habet exordii. NEGATIONEM furtivae fugae: immo et coniugii, quod legitimum non fuit, et sine solennibus ceremoniis, supra v. 166. EXCUSATIONEM. 1. Quia primum ipsius consilium fuit Troiam instaurare in Phrygia: quo in flexu rerum, coniux Didonis esse non poterat. 2. Quia Dii in Italiam ipsum etiam repugnantem miserunt; quod alterum fuit coniugii obstaculum. 3. Comparatione a pari; quia si Diis ipsa paruit, et eorum iussu Carthagine detinetur, quidni ipse sequatur Deos in Italiam? 4. Quia cogitur iis obsequi, et paternae; umbrae; et ipsius Mercurii admonitu. 5. Quia fatis iubetur Ascanio regnum parare, quo careret in Libya, ubi regnum ad suam ex Didone sobolem pertineret. Fatendum tamen orationem illam, si Deorum iussa excipias, sane esse subfrigidam.</note>
		<note line="341" word="0">Mea voluntate atque sponte, meo arbitratu. Mos enim erat veterum, ut gravius nihil nisi prius captatis auspiciis susciperent. Atque ita non suis auspiciis rem gerere, est non sua voluntate.</note>
		<note line="344" word="1">Alii explicant restituta, et post excidium redeuntia: quomodo recidiviae febres dicuntur. Sed puto recidivas febres ideo dici, quia in eas recidimus; atque ita semper casum significare. Igitur recidiva simpliciter interpretor caduca sive cadentia. Quod si recidiva casum iteratum notant; puto allusum ad geminam Troiae expugnationem, primam ab Hercule, alteram a Griecis. Aen. iii, 470.</note>
		<note line="345" word="4">Grynium, in Aeolide, Asiae Minoris maritima regione, ad occidentem Lydiae: ubi vetus oraculum, et templum Apollinis sumtuosum. Sic Strabo, 1. xii. De eo, Ecl. vi. 72. Lycia, eiusdem Asiae Minoris regio ad meridiem, urbem habuit Pataram, ubi celebre etiam oraculum Apollinis, de quo supra 143. Hinc Apollo Gryneus et Patareus dictus est; et quanquam Aeneas Phoebi monita de quaerenda Italia, neque Patarae accepisset; sed in insula Delo, apud Anium regem, Aen. iii. 97. et in Epiro, apud Helenum regem, Aen. iii. 381. per haec tamen communia nomina Grynei et Lycii, unus idemque Apollo, eiusque oraculum, non locus significatur. Sic in ipso Delio templo, Apollinem nuncupat Thymbraum, cum Thymbra sit in Troade, Aen. iii. 85.</note>
		<note line="346" word="4">Oracula, quae consulentibus, modo prospera, modo adversa, prout sors, sive fatum ferebat.</note>
		<note line="348" word="0">Cum e Phoenicia oriunda sis. Aen. i. 450. De Libya, supra 36. De Ausonia, Italia, Aen. iii. 171. De Hesperia, Italia, Aen. i. 534. De Italia Ascanio promissa, Aen. i. 270.</note>
		<note line="356" word="2,3">Mercurius, qui Graec Ἑρμῆς dicitur, quasi ἑρμηυεύς interpres.</note>
		<note line="360" word="3,5">Sic Aen. x. 895. ‘Clamore incendunt caelum.’ Et Aen. ii. 147. ‘maestam incendunt clamoribus urbem.'</note>
	</notes>
</passage>
