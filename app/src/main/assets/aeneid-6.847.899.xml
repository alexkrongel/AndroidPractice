<passage>
	<lines>
		<line>Unus qui nobis cunctando restituis rem.</line> 
		<line>Excudent alii spirantia mollius aera,</line> 
		<line>Credo equidem, vivos ducent de marmore vultus;</line> 
		<line>Orabunt causas melius, caelique meatus</line>         
		<line>Describent radio, et surgentia sidera dicent:</line> 
		<line>Tu regere imperio populos, Romane, memento;</line> 
		<line>Hae tibi erunt artes; pacisque imponere morem,</line> 
		<line>Parcere subiectis, et debellare superbos.</line> 
		<line>Sic pater Anchises, atque haec mirantibus addit:</line>     
		<line>Aspice, ut insignis spoliis Marcellus opimis</line> 
		<line>Ingreditur, victorque viros supereminet omnes!</line> 
		<line>Hic rem Romanam, magno turbante tumultu,</line> 
		<line>Sistet, eques sternet Poenos, Gallumque rebellem,</line> 
		<line>Tertiaque arma patri suspendet capta Quirino.</line>         
		<line>Atque hic Aeneas; una namque ire videbat</line> 
		<line>Egregium forma iuvenem et fulgentibus armis,</line> 
		<line>Sed frons laeta parum, et deiecto lumina vultu:</line> 
		<line>Quis, pater, ille, virum qui sic comitatur euntem?</line> 
		<line>Filius, anne aliquis magna de stirpe nepotum?</line>         
		<line>Qui strepitus circa comitum! quantum instar in ipso est!</line> 
		<line>Sed Nox atra caput tristi circumvolat umbra.</line> 
		<line>Tum pater Anchises, lacrymis ingressus obortis:</line> 
		<line>O nate, ingentem luctum ne quaere tuorum;</line> 
		<line>Ostendent terris hunc tantum fata, neque ultra</line>     
		<line>Esse sinent. Nimium vobis Romana propago</line> 
		<line>Visa potens. Superi, propria haec si dona fuissent.</line> 
		<line>Quantos ille virum magnam Mavortis ad urbem</line> 
		<line>Campus aget gemitus! vel quae, Tiberine, videbis</line> 
		<line>Funera, cum tumulum praeterlabere recentem!</line>    
		<line>Nec puer Iliaca quisquam de gente Latinos</line> 
		<line>In tantum spe tollet avos; nec Romula quondam</line> 
		<line>Ullo se tantum tellus iactabit alumno.</line> 
		<line>Heu pietas, heu prisca fides, invictaque bello</line> 
		<line>Dextera! non illi se quisquam impune tulisset</line>     
		<line>Obvius armato, seu cum pedes iret in hostem,</line> 
		<line>Seu spumantis equi foderet calcaribus armos.</line> 
		<line>Heu, miserande puer! si qua fata aspera rumpas,</line> 
		<line>Tu Marcellus eris. Manibus date lilia plenis:</line> 
		<line>Purpureos spargam flores, animamque nepotis</line>    
		<line>His saltem accumulem donis, et fungar inani</line> 
		<line>Munere. Sic tota passim regione vagantur</line> 
		<line>Aëris in campis latis, atque omnia lustrant.</line> 
		<line>Quae postquam Anchises natum per singula duxit,</line> 
		<line>Incenditque animum famae venientis amore:</line>    
		<line>Exin bella viro memorat quae deinde gerenda,</line> 
		<line>Laurentesque docet populos, urbemque Latini;</line> 
		<line>Et quo quemque modo fugiatque feratque laborem.</line> 
		<line>Sunt geminae Somni portae: quarum altera fertur</line> 
		<line>Cornea; qua veris facilis datur exitus umbris:</line>     
		<line>Altera candenti perfecta nitens elephanto;</line> 
		<line>Sed falsa ad caelum mittunt insomnia Manes.</line> 
		<line>His ubi tum natum Anchises unaque Sibyllam</line> 
		<line>Prosequitur dictis, portaque emittit eburna:</line> 
	</lines>

	<summaries>
		<summary line="847">tu es ille Fabius Maximus, qui solus nobis reparas rempublicam cunctando. Alii, opinor equidem, conflabunt solertius aera quasi animata; excident e marmore vivos vultus;</summary>
		<summary line="850">melius agitabunt causas, et distinguent virga circuitus caeli, et explicabunt ortum astrorum: tu, Romane, memineris gubernare gentes cum auctoritate: hae erunt artes tuae; et statuere conditiones pacis, et ignoscere submissis, et domare superbos.</summary>
		<summary line="855">Sic ait Anchises; et haec adicit mirantibus: vide, quomodo Marcellus incedit, notabilis ob spolia opima, et victor assurgit super omnes viros. Hic magno tumultu furente firmabit rem Romanam equitatu: vincet Carthaginienses, et Gallum rebellantem: et dicabit patri Quirino tertia spolia direpta.</summary>
		<summary line="861">Hic vero Aeneas ait (nam videbat simul incedere iuvenem insignem pulchritudine et armis splendentibus; sed frons parum erat hilaris et oculi demissi e vultu), O pater, quis ille, qui sic comitatur virum incedentem? An filius est eius? an vero aliquis e magna serie posterorum?</summary> 
		<summary line="866">Quis strepitus sociorum est circa illum! quanta similitudo Marcelli est in illo? sed nigra nox cingit caput illius maestis tenebris. Tunc pater Anchises erumpentibus lacrymis coepit loqui: O fili, ne petas a me magnum dolorem tuorum.</summary>
		<summary line="870">Fata monstrabunt duntaxat illum terris, nec permittent diutius vivere. O Dii, Romana gens visa est vobis nimis potens futura, si hoc munus fuisset ipsi perpetuum. Ille campus, qui est prope magnam urbem Martis, quantos emittet gemitus hominum! vel, o Tiberine, quale aspicies funus, quando praeterflues sepulcrum eius novum!</summary>
		<summary line="876">neque ullus puer e Troiana stirpe eriget avos Latinos in tantam spem: neque terra Romulea olim adeo se efferet ullo filio.</summary>
		<summary line="879">Heu pietas! heu fides antiqua, et manus insuperabilis bello! non ullus adversus impune opposuisset se illi armato: sive quando pedibus irrupisset in hostem, sive percussisset calcaribus membra spumantis equi. Heu puer deplorande! si aliquo modo evites dura fata, tu eris Marcellus. Date lilia plenis manibus:</summary>
		<summary line="885">ut iniciam rubicundos flores, et saltem ornem his muneribus umbram nepotis, et persolvam hoc vanum officium. Ita discurrunt ubique tota regione in vastis spatiis aëris, et circumspiciunt omnia.</summary>
		<summary line="889">Postquam Anchises duxit filiam per haec omnia, et inflammavit animum eius cupiditate gloriae futurae: deinde monstrat illi bella quae postea facienda sunt: et declarat illi Laurentem gentem, et urbem Latini; et qua ratione toleraturus sit aut evitaturus unumquemque laborem.</summary>
		<summary line="894">Duae sunt ianuae Somni: quarum una dicitur esse cornea, per quam permittitur liber egressus veris figuris: altera fulgens, quia facta e candido ebore; sed Dii inferi mittunt per hanc falsa somnia in mundum. Illic tunc Anchises alloquitur his verbis Aeneam et simul Sibyllam, et dimittit per ianuam eburneam.</summary>
	</summaries>

	<notes>
		<note line="848" word="0,1">Artem regnandi propriam Romanorum comparat cum gentium aliarum artibus: cum statuaria Corinthiorum, oratoria Atheniensium, astrologica Chaldaeorum et Aegyptiorum. De radio seu virga mathematica, ad varias caeli terrarumque partes assignandas, diximus Ecl. iii. 41.</note>
		<note line="856" note="3,4,5">M. Claudius Marcellus, plebeiae, sed insignis, familiae, quinquies consul, semel triumphavit: primo nempe consulatu : de Gallis Insubribus Germanisque eorum sociis, occiso Germanorum rege Virdumaro, captaque Gallorum urbe primaria Mediolano, anno u. c. 532. Tertio consulatu missus in Siciliam, Syracusas, Annibali Poenisque faventes, et Archimedis industria defensas, triennii obsidione cepit: ideoque ovans urbem ingressus est, anno 543. Primus Annibalem in fugam vertit, commisso ad Nolam certamine: inde saepius cum eo prospere congressus, tandem quinto consulatu circumventus eius insidiis, interfectus est, anno 546. Opima spolia dicebantur, quae dux duci a se in pugna occiso detraxerat: qualia Marcellus Virdumaro.</note>
		<note line="858" word="5">Proprie bellum Gallicum ita nuncupat. Sic enim Cicero Philippica viii. 3. ‘Maiores nostri tumultum Italicum, quod erat domesticus; tumultum Gallicum, quod erat Italiae finitimus: praeterea nullum tumultum nominabant.’ Proprie etiam legi posset sistet eques, quia Marcellus peditatu relicto, equitatu ad maiorem celeritatem oppressit Gallos et Virdumarum. De Poenis, Carthaginiensibus, Aen. i. 342.</note>
		<note line="860">Prima enim opima spolia retulit Iovi Feretrio Romulus, de Acrone Ceninensium rege, supra 218. Secunda Cossus, de Larte Tolumnio Veientium rege, supra 841. Tertia hic Marcellus de Virdumaro: post quem nemo alius, ut perhibet Plutarchus in eius vita. At quaeritur, cur Virgilius dixerit, 'patri suspendet capta Quirino.' i. Sic Nascimbenus explicat: Suspendet patri Iovi, spolia capta Quirino, id est, capta Marte, sive bello, ii. Sic Cerdanus: Appendet addetque spolia tertia, spoliis olim a patre Quirino, sive Romulo, suspensis. iii. Sic Servius: Suspendet patri Romulo: affertque legem Numae; qua iubebantur prima opima spolia Iovi offerri, secunda Marti, tertia Romulo. Sed patet hoc edictum fuisse de spoliis tribus ab eodem duce referendis: et constat ex omnibus scriptoribus, Iovi Marcellum sua sacravisse, iv. Sic ego: Suspendet Iovi Quirino; id est Iovi Feretrio. Quemadmodum enim dicitur Ianus Quirinus, apud Suet. in Augusto. 22. et Horat. Od. 1. iv. 15. 9. quod belli praeses esset, et eius templum fuisset a Romulo Quirino conditum, ut innuit Macrob. Saturn. i. 9. sic Iupiter Feretrius hoc utroque modo dici Quirinus potuit: Quirini porro nomen ab hasta, quae Sabinis curis aut quiris dicitur, inditum primo est et Marti et Romulo, ob belli curam et studium.</note>
		<note line="866" word="4,5,6,7,8">Quae similitudo! quae aequiparatio virtutis eius, cum prisci illius Marcelli virtute! Instar, nomen est, ut aiunt, indeclinabile. Cicero in Pison. 52. 'Unus ille dies mihi quidem immortalitatis instar fuit.' Suetonius in Caesare 61. 'Cuius equi instar pro aede Veneris dedicavit.' Columella 1. iii. 'Pampinius instar quatuor digitorum erit.' Solinus, Gellius, inferiorumque temporum scriptores adiecta praepositione dixerunt, ad instar.</note>
		<note line="868" word="4">Incepit loqui, ut Ge. ii. 175. ‘Tibi res antiquae laudis et artis Ingredior.’</note>
		<note line="870">Indicat M. Marcellum, Octaviae sororis Augusti filium ex C. Marcello: quem Augustus etiam puerum destinaverat maritum Iuliae filiae suae, sibique filium et imperii successorem adoptaverat. Is factus aedilis et pontifex ante tempus: paulo post, anno u. c. 731. aetatis circiter 20. apud Baias obiit: aquarum frigidarum balneis, specie reficiendae valetudinis, enectus ab Antonio Musa medico; vel per imprudentiam, vel forte Liviae suasu. Corpus eius Romam delatum, in Campo Martio, iuxta urbem, secundum Tybrim, crematum ac tumulatum est: maximo populi Romani dolore, magnificentissimo funere, quod lecti sexcenti comitati sunt.</note>
		<note line="872" word="3,6">Perpetua, ut diximus Ecl. vii. 31. De Mavortis sive Martis urbe, Roma. Aen. i. 280. De Tiberino fluvio, Aen. viii. 330.</note>
		<note line="875" word="0">Interpretare, vel funus ipsum, plurale pro singulari: vel lectos illos sexcentos: ceteraque funeris ornamenta: vel caedes gladiatorum in funeribus usurpatas. De Ilio, Aen. i. 5. De Latinis, Aen. i. 10. Aen. vii. 54.</note>
		<note line="879"> Deplorat spem tot insignium virtutum cum eo iuvene sepultam. Sic autem eum describit Seneca ad Marciam c. 2. ‘Adolescentem animo alacrem, ingenio potentem, sed et frugalitatis continentiaeque in illis aut annis aut opibus non mediocriter admirandum, patientem laboris, voluptatibus alienum,’ etc.</note>
		<note line="882" word="5">Proprie humeri sunt: quae pars quia calcaribus non foditur, sed ilia; ideo hic, armos, pro equo generatim sume.</note>
		<note line="884">Hic ille versus est, quem audiens Octavia, cum librum hunc sextum Virgilius Augusto recitaret, animo defecta est: iussitque pro singulis huius argumenti versibus auctori dena sestertia numerari. Inde constat, recente adhuc mortis illius luctu perfectum a poëta librum nunc fuisse, scilicet anno u. c. 731. Nec plures quam quatuor annos, in sex posterioribus libris collocasse, cum in sex prioribus circiter septem posuisset. De aspersione florum circa sepulcra, Aen. v. 79.</note>
		<note line="888">In Elysio; quod aëreum dicitur, vel quia vacuum et inanibus umbris habitatum: vel quia situm in aëreis pratis, ut diximus 638. De verbo lustro, circumspicio Aen. i. 612.</note>
		<note line="892">De iis, Aen. vii. 63. De Latino rege, ibid. 47.</note>
		<note line="894">Somnum apud Cimmerios, ad fluvium Lethes, collocat Ovid. Metam. ii. 594. id est, in Inferorum aditu. Circa eum seges magna papaverum, infinita somniorum gens, ministri tres praecipui; Morpheus, qui figuras hominum imitatur; Icelus vel Phobetor, qui reliquorum animantium; Phantasus, qui rerum inanimarum species. Somniis Virgilius iam antea sedem assignavit ulmum ingentem in vestibulo Inferorum, 283. Sed illic aliqua tantum haerere somniorum examina arbitror: hic vero propriam esse domum: cui portas geminas attribuit, Homero duce, Odyss. xix. 562. eburneam alteram, qua falsa, corneam, qua vera somnia emittuntur. Cuius discriminis rationem afferunt aliqui: quod cornea, sint pervia visui; eburnea vero, impervia: alii, quod cornu naturam oculorum referat, ebur naturam dentium; quae autem videntur oculis multo sunt certiora, quam quae alieno tantum ore famaque percipiuntur. Cum igitur Virgilius Aeneam eburnea porta emittit; indicat profecto, quicquid a se de illo Inferorum aditu dictum est, in fabulis esse numerandum. De elephanto, pro ebore, quod elephanti dens est, Ge. i. 57. De Manibus, pro Diis Inferorum, supra 743. De Caieta, Aen. vii. 1. De anchoris, supra 4. De hoc situ navium in littore, Aen. iii. 277. unde versus iste decerptus est.</note>
	</notes>
</passage>