<chapter>
	<sentences>
		<sentence>Arpineius et Iunius, quae audierint, ad legatos deferunt. Illi, repentina re perturbati, etsi ab hoste ea dicebantur, non tamen negligenda existimabant: maximeque hac re permovebantur, quod, civitatem ignobilem atque humilem Eburonum sua sponte Populo Romano bellum facere ausam, vix erat credendum.</sentence>
		<sentence>Itaque ad consilium rem deferunt magnaque inter eos existit controversia. L. Aurunculeius compluresque tribuni militum et primorum ordinum centuriones "nihil temere agendum, neque ex hybernis iniussu Caesaris discedendum," existimabant: "quantasvis magnas etiam copias Germanorum sustineri posse munitis hybernis," docebant: "rem esse testimonio, quod primum hostium impetum, multis ultro vulneribus illatis, fortissime sustinuerint: re frumentaria non premi: interea et ex proximis hybernis et a Caesare conventura subsidia:" postremo, quid esse levius aut turpius, quam, auctore "hoste, de summis rebus capere consilium?"</sentence>
	</sentences>

	<notes>
		<note word="2" sentence="16-18">Ii sunt primipili, primi hastati, primi principes, primi hastatorum, primi principum centuriones.</note>
	</notes>
</chapter>