<chapter>
	<sentences>
		<sentence>Diebus circiter xv, quibus in hyberna ventum est, initium repentini tumultus ac defectionis ortum est ab Ambiorige et Cativolco: qui cum ad fines regni sui Sabino Cottaeque praesto fuissent, frumentumque in hyberna comportavissent, Indutiomari Treviri nuntiis impulsi, suos concitaverunt, subitoque oppressis lignatoribus, magna manu castra oppugnatum venerunt.</sentence> 
		<sentence>Cum celeriter nostri arma cepissent vallumque ascendissent, atque, una ex parte Hispanis equitibus emissis, equestri praelio superiores fuissent, desperata re, hostes suos ab oppugnatione reduxerunt.</sentence> 
		<sentence>Tum suo more conclamaverunt, uti aliqui ex nostris ad colloquium prodirent; habere sese, quae de re communi dicere vellent, quibus rebus controversias minui posse sperarent.</sentence>
	</sentences>

	<notes>
		<note sentence="1" word="16-18">Erant ambo reges Eburonum, ut supra dictum est.</note>
	</notes>
</chapter>
