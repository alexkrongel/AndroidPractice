<chapter>
	<sentences>
		<sentence>Sabinus, quos in praesentia tribunos militum circum se habebat et primorum ordinum centuriones, se sequi iubet, et, cum propius Ambiorigem accessisset, iussus arma abicere, imperatum facit, suisque, ut idem faciant, imperat.</sentence> 
		<sentence>Interim, dum de conditionibus inter se agunt longiorque consulto ab Ambiorige instituitur sermo, paulatim circumventus interficitur.</sentence>
		<sentence>Tum vero suo more victoriam conclamant atque ululatum tollunt, impetuque in nostros facto, ordines perturbant.</sentence> 
		<sentence>Ibi L. Cotta pugnans interficitur cum maxima parte militum, reliqui se in castra recipiunt, unde erant egressi: ex quibus L. Petrosidius aquilifer, cum magna multitudine hostium premeretur, aquilam intra vallum proiecit, ipse pro castris fortissime pugnans occiditur.</sentence>
		<sentence>Illi aegre ad noctem oppugnationem sustinent: noctu ad unum omnes, desperata salute, se ipsi interficiunt. Pauci ex praelio elapsi, incertis itineribus per sylvas ad T. Labienum legatam in hyberna perveniunt atque eum de rebus gestis certiorem faciant.</sentence>
	</sentences>

	<notes>
		<note sentence="1" word="4-5">Tribunus cohorti praeerat; quotque erant cohortes, tot erant tribuni.</note>
		<note sentence="2" word="15">Ab Ambiorige tali voce utente: "Quomodo tales cum sitis, nobis talibus imperare postulatis?" Dio.</note>
		<note sentence="3" word="7-8">Cum multis in locis T. Livius tumultum praeliantium Gallorum describit, tum praecipue 1. v. "Galli truci cantu, clamoribusque variis, horrendo cuncta compleverant sono."</note>
		<note sentence="4" word="21">Qui aureum aquilae simulacrum hastae praepilatae suffixum praeferebat, aquilifer dicebatur, eratque in unaquaque legione unus.</note>
	</notes>
</chapter>