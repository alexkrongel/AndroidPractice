<chapter>
	<sentences>
		<sentence>Quod ubi Caesar animum advertit, naves longas, quarum et species erat barbaris inusitatior et motus ad usum expeditior, paulum removeri ab onerariis navibus et remis incitari et ad latus apertum hostium constitui, atque inde fundis, sagittis, tormentis, hostes propelli ac submoveri iussit: quae res magno usui nostris fuit.</sentence>
		<sentence>Nam et navium figura et remorum motu et inusitato genere tormentorum permoti barbari constiterunt, ac paulum modo pedem retulerunt.</sentence> 
		<sentence>Atque nostris militibus cunctantibus, maxime propter altitudinem maris, qui decimae legionis aquilam ferebat, contestatus Deos, ut ea res legioni feliciter eveniret: 'Desilite, inquit, 'commilitones, nisi vultis aquilam hostibus prodere: ego certe meum reipublicae atque imperatori officium praestitero.'</sentence> 
		<sentence>Hoc cum magna voce dixisset, ex navi se proiecit atque in hostes aquilam ferre coepit.</sentence>
		<sentence>Tum nostri, cohortati inter se, ne tantum dedecus admitteretur, universi ex navi desiluerunt: hos item alii, ex proximis navibus cum conspexissent, subsecuti hostibus appropinquarunt.</sentence>
	</sentences>

	<notes>
		<note sentence="1" word="5-7">Quam serissime ad barbaros inventa quae sunt recentius perveniunt. Priores autem in usu fuere onerariae ad merces ferendas comparatae; ut prius navigari coeptum ad commercia instituenda, quam ad longinqua bella inferenda. Quod autem posterius navium longarum sit inventum, testatur Herodot. in Clio, ubi scribit Phocenses primos Graecorum longis navibus usos fuisse.</note>
		<note sentence="3" word="8-12">Aquila signum erat legionis, nec sociis qui in ceteris erant pares committebatur. Legionariis illam ferre licebat, passis pennis summae hastae insistebat ex auro vel argento. Saepe fulmen tenebat.</note>
		<note sentence="4" word="9-14">Apud Livium: 'Consul signum in castra hostium inicit, quo acrius subeant milites.' Mira hic fuit M. Laelii Scevae fortitudo, quam commemorat Valerius Max. III. 2. sed facta privatorum non solet persequi Caesar, memor sui instituti, quo facta sua referre suscepit; de aquilifero nihil scripturus, nisi per illum factum fuisset, ut insula teneretur. Summum erat dedecus aquilam perdere; sed nunquam ita in discrimen coniciebatur, nisi ancipitibus dubiisque praeliis.</note>
	</notes>
</chapter>
