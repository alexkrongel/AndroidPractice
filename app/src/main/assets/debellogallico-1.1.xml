<chapter>
	<sentences>
		<sentence>Gallia est omnis divisa in partes tres, quarum unam incolunt Belgae, aliam Aquitani, tertiam, qui ipsorum lingua Celtae, nostra Galli, appellantur.</sentence>
		<sentence>Hi omnes lingua, institutibus, legibus inter se differeunt.</sentence>
		<sentence>Gallos ab Aquitanis Garumna flumen, a Belgis Matrona et Sequana dividit.</sentence>
		<sentence>Horum omnium fortissimi sunt Belgae, propterea quod a cultu atque humanitate Provinciae longissime absunt, minimeque ad eos mercatores saepe commeant atque ea, quae ad effoeminandos animos pertinent, important: proximique sunt Germanis, qui trans Rhenum incolunt, quibuscum continenter bellum gerunt: qua de causa Helvetiiquoque reliquos Gallos virtute praecedunt, quod fere quotidianis praeliis cum Germanis contendunt, cum aut suis finibus eos prohibent, aut ipsi in eorum finibus bellum gerunt.</sentence>
		<sentence>Eorum una pars, quam Gallos obtinere dictum est, initium capit a flumine Rhodano; continetur Garumna flumine, Oceano, finibus Belgarum; attingit etiam ab Sequanis et Helvetiis flumen Rhenum; vergit ad septentriones.</sentence>
		<sentence>Belgae ab extremis Galliae finibus oriuntur; pertinent ad inferiorem partem fluminis Rheni; spectant in septentriones et orientem solem.</sentence>
		<sentence>Aquitaniaa Garumna flumine ad Pyrenaeos montes et eam partem Oceani, quae est ad Hispaniam, pertinet, spectat inter occasum solis et septentriones.</sentence>
	</sentences>

	<notes>
		<note sentence="1" word="1-6">Haec divisio a Caesare instituta non totam Galliam Transalpinam complectitur, quae quinque velut metis finitur, Rheno, Alpibus, mari Mediterraneo, Pyrenaeis montibus et Oceano, sed eam solum partem comprehendit, quae fuit ab ipso armis domita; et excludit provinciam Gallicam, quae pridem adiuncta Romanorum imperio a Geneva ad Pyrenaeos montes pertinebat. Immo et ante Caesarem alia fuit eius partitio, cum, nondum accisis finibus, longius latiusque patens Gallia aliter a Romanis dividebatur. Galli enim, quia hominum copia laborantes superatis Alpibus mediam prope Italiam occupaverant, duplicem statuerant Romani Galliam, Cisalpinam, seu Citeriorem, cui se Galli circa tempora Tarquinii Prisci superfuderant, et Transalpinam seu Ulteriorem, e qua in Citeriorem commigraverant. Hanc Braccatam a braccis quibus utebantur illi populi; illam Togatam a togis, quarum ibidem vigebat usus, appellabant. Haec vero, quae dividitur a Caesare in partes tres, Comata dicebatur. Post Iulium autem Caesarem Augustus rerum potitus aliam dividendae Galliae rationem iniit. Aquitaniam a Pyrenaeis montibus ad Ligerim flumen promovit, Celtis Helvetios et Sequanos ademit, Belgis attribuit, Celtarum regionem Lugdunensem a Lugduno Romanorum Colonia appellavit, tribus illis partibus Narbonensem, quae Romanorum antiquitus erat provincia, addidit. Unde quadripertita extitit eius tempore divisio. Postea Celtica, sive alio nomine Lugdunensis, in duas divisa est; quo ab Imperatore, nescitur: non certe ab ullo qui Severum antecesserit. Nam apud Spartianum legimus, eum Lugdunensem provinciam Legatum accepisse. Certe Rufus Festus in breviario rerum gestaram P. R. quod Valentiniano et Valenti Imperatoribus scripsit, provincias Lugdunenses duas enumerat. Item eius aequalis Ammian. Marcellinus 'Lugdunensem primam in qua Lugdunus et Senones, Lugdunensem secundam in qua Rotomagus et Turoni,' commemorat. Tandem eadem Celtica sive Lugdunensis, quae bifariam fuerat ante partita, in partes quatuor est divisa. Quae ultima divisio cum plerisqne Galliarum et Imperii Romani notitiis continetur, tum ea maxime provinciarum et civitatum Galliae, quae est ab Honorii principatu condita, et a Sirmondo Chesnioque vulgata, et sic habet: 'In provinciis Gallicanis provincia Lugdunensis prima, provincia Lugdunensis secunda, provincia Lugdunensis tertia, provincia Lugdunensis Senonia, alias Lugdunensis, quarta, provincia Belgica prima, provincia Belgica secunda, in qua est transitus in Britanniam, provincia Germania prima, provincia Germania secunda, provincia maxima Sequanorum, provincia Alpium Graiarum et Seninarum. Item in provinciis septem provincia Viennensis, provincia Aquitanica prima, provincia Aquitanica secunda, provincia Novempopulana, provincia Narbonensis prima, provincia Narbonensis secunda, provincia Alpium maritimarum. In provinciis septemdecim civitates CXIV, castra VI aut VII.' Quibus porro temporibus haec sit facta divisio, perincertum est. Non videtur esse facta a Theodosio, qui IV. tantum mensibus Occidentis et Galliarum regimen obtinuit: non ab Honorio, cui non licuit id dividere, quod ab Alanis, Gothis, Suevis, Vandalis et Francis vastabatur: fortasse a Valentiniano profecta est. Quarum divisionum aliqua vestigia hactenus in Dioeceseon Ecclesiasticarum distributione retinentur, earum scilicet, quae non sunt a recentioribus Pontificibus Romanis constitutae. Plures tamen circa Caesaris tempora gentes ab aliis auctoribus numerantur. Tacitus Annal. 1. III. quatuor et sexaginta Galliarum civitates, i. e. gentes enumerat, Strabo sexaginta; sed forte exciderit quaternarius numerus. Appianus in Celtico plures item commemorat, nempe gentes CCCC, urbes vero supra DCCC. Iosephus vero de bello Iudaico XI. 16. Gallicas gentes numerat CCCXV. Nempe alii maiores tantum, alii minores etiam numerant, quae magis proprio nomine pagi appetantur.</note>
		<note sentence="1" word="10">Horum populi fuere sedecim tempore Caesaris, qui secundo horum Commentariorum commemorantur. Sed ut est in Africa pars quaedam Africa proprie dicta, in qua erat Carthago, sic Belgium a nostro Caesare dicitur quaedam Belgarum portio, in qua fuisse Bellovacos et Atrebates constat ex eodem Caesare horum item Commentariorum lib. V. et inter hos populos revera Lucanus lib. primo de bello civili nominat Belgas: 'Et docilis rector monstrati Belga covini.' Ubi legendum rostrati.</note>
		<note sentence="1" word="11">Plin. IV. 17. Aquitaniam ante dictam Armoricam scripsit Gallico nomine, quae postea a Romanis Latino nomine Aquitania ab aquis Tarbellicis dicta sit. Huius populi numerantur XII. in libro horum Commentariorum tertio, qui postea in novem fuere contracti. Unde nomen sortita est Aquitania Novempopulaniae. Tandem a Vasconibus Pyrenaei iugi populis qui victi primum a Pipino, deinde ab eius nepote Ludovico Caroli Magni filio in eam regionem postea deducti sunt, nomen Vasconiae accepit.</note>
		<note sentence="1" word="16">Dion. 1. XXXIX. scripsit nationes, quae cis transque Rhenum incolunt, antiquitus et longe ante Caesaris tempora appellatas esse Celtas. Diodorus vero lib. V. rerum antiquarum C. IX. testatur aevo suo, i.e. Iulii Caesaris, omnes eas gentes, quae iuxta Pyrenaeos montes et Alpes, ac deinceps ad Scythiam usque habitant, communi nomine Gallos nominatos. Unde et Plutarchus tradit Gallos Celtici generis fuisse. Immo et ex Strabone intelligere licet longius olim patuisse, ubi ex quarta parte orbis terrarum existimanda esse terra Celtarum dicitur; nempe ut Hebraeis vel Paulo teste in epistola ad Rom. gentes omnes, Graecorum nomine censebantur, et nunc Occidentales, Franci ab Orientalibus appellantur, ita tunc a Graecis Galli Germanique Celtarum nomine insigniebantur; necnon maxima pars Hispaniae Polybio teste 1. III. Certe nulla fere pars Europae videtur Celtis vacare. Inveniuntur enim in Hispania Celtiberi, et nominantur Celti apud Strabonem Hispaniae populi circa Baetim fluvium, et in Celtis Istrum oriri memorat Herodotus, et Celtoscythae recensentur Straboni et Plutarcho Septentrionales apud Oceanum. Sed, ut modo dixi, quemadmodum erat Africa proprie dicta in qua Carthago fuit, sic inter Celtas seu Gallos fuit proprie dicta Celtica, quam Caesar nominat. Cum vero Celtae Straboni dicantur a Κέλης Κέλητος, idque apud Homerum et Pindarum equitem sonet, seque ipsi Celtas Celtae dixerint, id ea lege credendum est, ut idem Gallice eadem vox significaverit: vocem enim Gallicam fuisse perquam verisimile est. Certe omnium scriptorum testimonio Celtas equitatu valuisse certum est.</note>
		<note sentence="2" word="0-2">His similia refert Strabo, Aquitanos a Gallica natione et cultu et lingua differre, similesque esse Hispanis. Treviros vero Germanica lingua usos, in praefatione Hieronymi in Pauli Apostoli epistolam ad Galatas cognoscitur, quod scilicet Gallica minime essent origine, sed Germanica, qua et gloriabantur teste Tacito in lib. de moribus Germanorum, tanquam per hanc gloriam sanguinis a similitudine et inertia Gallarum separarentur. Quae porro fuerint Gallorum linguae nemini notum arbitror. Neque enim una fuit, ut perhibet Caesar. Verisimile tamen est unam fuisse, quae aliis patuit latius. Nec Gallica lingua fuit, quae nunc Germanica est, ut videtur Goropio et aliis nonnullis. Siquidem habet Tacitas: 'Gothinos Gallica, Osos Pannonica lingua coarguit non esse Germanos.' Cum vero Hieronymus in Commentario Pauli epistolae ad Galatas testetur Galatas in Asia suo tempore bilingues fuisse, et praeter Graecum sermonem, quem totus Oriens tunc habebat, propriam quandam linguam eandem cum Treviris habuisse: (quod et ipsi compertum esse potuit, qui tamdiu Treviris cum Divo Hilario vixit, ut ei ingens Synodorum volumen sua manu descripserit) cumque Gallograeci seu Galatae non e Belgio, sed e Tolosanorum et Volcarum finibus in Asiam commigraverint, existimarim a Rheno, ad quem Treviri pertinebant, ad Garumnam usque eundem viguisse sermonem, atque adeo hanc sermonis differentiam, quam Caesar observat, a Dialectorum solummodo varietate esse petendam. Quaecumque tamen lingua fuerit, mihi si licet coniecturam meam interponere, Britannicam illam linguam, quae nunc in Armorica viget, fuisse maximae parti Galliae vernaculam suspicor. Graecam enim non fuisse in usu, quod aliquot doctis placuisse video, tam certum est, quam nunc non esse, tametsi Graecis litteris usi fuerint, quas a Massiliensibus acceperant. Porro ex Severo Sulpitio in Dialogis de vita sancti Martini, et Sidonio Apollinari in epistola ad Syagrium, intelligitur hanc linguam Celticam ad eorum usque tempora viguisse. Dicuntur autem differre non tantum lingua, sed et institutis, non quod nullam linguam, aut nullum institutum, aut nullam legem inter se communem habuerint, sed quod aliquam partem legum, aut aliqua instituta, aut aliquas leges habuerint singularum civitatum non omnium communes, ut etiam nunc apud Gallos et Helvetios videre est.</note>
		<note sentence="3" word="3">Fluvius e Pyrenaeis montibus delapsus, cursum habet CLX. leucarum, Tolosamque et Burdegalam alluit.</note>
		<note sentence="3" word="7">Fluvius in Lingonum finibus ortus, Sequanam influit apud Confluentem paulo supra Lutetiam. Haec porro divisio non est usque adeo accurata, quin ultra citraque illos fluvios, aliqua horum populorum pars constiterit. Cuius rei argumento est quod in Rotomagi, Lutetiae, Meldarumque finibus esse deprehenditur, quorum oppidorum cives Celtae sunt.</note>
		<note sentence="3" word="9">In Burgundionum finibus nascitur, Lutetiamque Parisiorum totius Galliae caput interfluit. Porro a Garumna ad Rhodanum usque Celtarum regionem finiebat Provincia Gallica seu Narbonensis; cuios fines, quia noti Romanis erant, qui illam iampridem possidebant, ab ipso non describuntur.</note>
		<note sentence="4" word="0-4">Ad animam refertur fortitudo, ad corpus vires et robur, ad inanima fere firmitas. Ad hanc porro Caesaris sententiam accedit Tacitus lib. IV. 'Quicquid roboris apud Gallos sit, Belgas esse.'</note>
		<note sentence="4" word="5-8">Cultus ad corporis ornatum, humanitas ad animum fere refertur.</note>
		<note sentence="4" word="11">Provinciam Galliae Narbonensis intelligit, cuius nomen adhuc retinet aliqua pars, Provence. Porro vere dicit cultum et humanitatem a Provincia in Galliam fuisse invectam. Nam a Massiliensibus Galli, et usum vitae cultioris, deposita barbaria, et urbes moenibus cingere didicerunt. Tunc et legibus vivere, non armis, tunc et vitem putare, tunc olivam serere consueverunt.</note>
		<note sentence="4" word="20-25">Cum multa tum praecipue vinum intelligit, quo scribit lib. IV. horum Comment. Suevos arbitrari ad laborem ferendum remollescere homines atque effoeminari. Diodorus vero suppar aetate Caesari, negat sua tempestate nasci quicquam vini in Gallia, sed Gallos supra modum eo delectatos, quod a mercatoribus merum bibentes, in somnum aut insaniam incidere.</note>
		<note sentence="4" word="28-30">Qui a Romanis Germani dicti sunt, hi olim Teutones et adhuc sua lingua vocantur. Sic forte a Romanis dicti, quod mutuis auxiliis se iuvarent, et communi quodam foedere essent coniuncti.</note>
		<note sentence="4" word="32-33">De quo sic Tacitus: 'Rhenus Rheticarum Alpium inaccesso ac praecipiti vertice ortus, modico flexu occidentem versus septentrionali Oceano miscetur.' Eius cursus et origo a Caesare lib. IV. horum Commentariorum fuse describitur.</note>
		<note sentence="4" word="42">Tunc Gallis accensebantur, nunc Germanis, qui eam regionem, expulsis Helvetiis, occupaverunt: quo tempore non plane scitur. Sic Gregorius Turonensis scripsit: 'Iurae deserta inter Burgundiam et Alamanniam sita Aventico adiacere;’ qua in Alamannia Romanus, Lupicinusque fratres monasteria statuerunt. Alamanni igitur pagum Tigurinum, qui in Gallia inter Ursam Rhenumqne fluvios positus est, atque alias partes Helvetici agri ceperunt, atque ibi consederunt. Walafridus Strabo Tigurinum pagum in Alemannia statuit. Scriptor vero vitae sancti Deicolae Abbatis Lutrensis, de sancto Gallo, qui in Helvetiorum regione vitam degebat, sic memoriae prodidit: 'Et quia barbaricae linguae facundiam habebat non minimam, Alamannorum, Suevorumque cervicositati praepotens Archiater a Domino est destinatus.' Et paulo post, 'eius inclyta merita non solum apud Alamannos, quibus a Deo delegatus est patronus, laudabiliter vigent.' Is porro sanctus Gallus tempore Sigeberti, Theodoricique regum Franciae et Brunechildis vivebat. Unde verisimile fit eiusmodi regionem eodem fere tempore esse ab Alamannis occupatam, quo Gallia a Francis possideri coepit. Helvetios vero cum scribitur reliquis Gallis praestare, intellige Celtis, qui proprie Galli. Nam paulo supra Belgas omnium fortissimos dixit duplici nomine, et quod abessent a Provincia longius, et quod continenter cum Gallis bellum gererent.</note>
		<note sentence="5" word="0-2">Eius Galliae pars una quam scripsimus Gallos habitare.</note>
		<note sentence="5" word="12">Hieronymus hunc fluvium sic describit: 'Adeo magni cursus est, ut vix adversa navigari possit aqua. Ferunt hunc amnem ex Alpibus oriri, non longe a Rheni, Danubiique fontibus: fertur per Lemanum lacum, et versus occidentem per Galliam fluens, tardum Ararim, et Isaram, et Druentiam suscipiens, apud Heracleam uno ostio, et paulo ulterius duobus aliis in mare Tyrrhenum irrumpit.' Vibius vero Sequester sic habet de ipso in libello de fluminibus: 'Lugdunum et Avenionem decurrens, atque Arelatem, mari Tyrrheno miscetur.'</note>
		<note sentence="5" word="19-22">Postea sunt Belgis ab Augusto contributi, ut patet ex Plinio et Ptolemaeo.</note>
		<note sentence="5" word="27-29">Septentriones sunt stellae septem, ex quibus quasi iuncti triones figurantur. Dicuntur autem triones apud Varronem boves. Inde tota illa pars nomen invenit, quae est meridiei opposita.</note>
		<note sentence="6" word="0-5">Romae et id quoque respectu, a Caesare scribitur.</note>
		<note sentence="6" word="6-10">Rheni Plinius alios limites assignat, 'a Scalde ad Sequanam Belgica.' Cum scilicet ei iam Augustus partes illas detraxisset, quas Germaniae addiderat.</note>
		<note sentence="7" word="0">Quae hoc libro tertia pars Galliae esse dicitur, in tertio libro pariter scribitur, et regionum latitudine et multitudine hominum ex tertia parte Galliae aestimanda; tamen utroque loco deceptus videtur Caesar a P. Crasso legato, cui cum pars maxima se, absente Caesare, dedidisset, obsidesque bis victa dedisset, bellicam suam gloriam mendaciis augere contendit. Illa enim provincia Aquitania, quae postea Novempopulania, ac demum Vasconia est appellata, Pyrenaeoque et Garumna continetur, non amplius quam millia passuum centum patet in longitudinem. Quem errorem postmodum agnitum Augustus ut aliquo pacto emendaret, Aquitaniam a Pyrenaeo monte ad Ligerim flumen produxit, XIV. gentibus, quae Garumnam et Ligerim inter habitant, ei attributis, nempe Biturigibus Cubis, Arvernis, Rhutenis, Albiensibus, Cadurcis, Lemovicibus, Gabalis, Vellavis, Biturigibus Vibiscis sive Burdegalensibus, Nitiobrigibus sive Aginnensibus, Ecolismensibus, Santonibus, Pictonibus et Petrocoriis, quot sunt populi primae Aquitaniae. Nihilo secius Pomponius Mela Iulium Caesarem secutus, scribit Aquitaniam a Pyrenaeo monte ad Garumnam pertinere. Minus sibi constat Plinius, qui utrique astipulatur divisioni, et Iulii Caesaris, et Augusti.</note>
		<note sentence="7" word="5-6">Notus limes Galliae et Hispaniae</note>
	</notes>
</chapter>	