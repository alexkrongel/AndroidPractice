<passage>
	<lines>	
		<line>Ergo iter inceptum peragunt, fluvioque propinquant.</line>
		<line>Navita quos iam inde ut Stygia prospexit ab unda</line> 
		<line>Per tacitum nemus ire, pedemque advertere ripae;</line>
		<line>Sic prior aggreditur dictis, atque increpat ultro:</line>
		<line>Quisquis es, armatus qui nostra ad flumina tendis,</line>
		<line>Fare age, quid venias; iam istinc et comprime gressum.</line> 
		<line>Umbrarum hic locus est, Somni Noctisque soporae;</line>
		<line>Corpora viva nefas Stygia vectare carina.</line>
		<line>Nec vero Alciden me sum laetatus euntem</line>
		<line>Accepisse lacu, nec Thesea Pirithoumque:</line>
		<line>Dis quanquam geniti, atque invicti viribus essent.</line>
		<line>Tartareum ille manu custodem in vincla petivit,</line>
		<line>Ipsius a solio regis traxitque trementem;</line>
		<line>Hi dominam Ditis thalamo deducere adorti.</line>
		<line>Quae contra breviter fata est Amphrysia vates:</line>
		<line>Nullae hic insidiae tales; absiste moveri:</line>
		<line>Nec vim tela ferunt; licet ingens ianitor antro</line>    
		<line>Aeternum latrans exsangues terreat umbras:</line>
		<line>Casta licet patrui servet Proserpina limen.</line>
		<line>Troius Aeneas, pietate insignis et armis,</line>
		<line>Ad genitorem imas Erebi descendit ad umbras.</line>
		<line>Si te nulla movet tantae pietatis imago,</line>        
		<line>At ramum hunc (aperit ramum qui veste latebat)</line>
		<line>Agnoscas. Tumida ex ira tum corda residunt.</line>
		<line>Nec plura his. Ille admirans venerabile donum</line>
		<line>Fatalis virgae, longo post tempore visum,</line>
		<line>Caeruleam advertit puppim, ripaeque propinquat.</line>    
		<line>Inde alias animas, quae per iuga longa sedebant,</line>
		<line>Deturbat, laxatque foros; simul accipit alveo</line>
		<line>Ingentem Aeneam. Gemuit sub pondere cymba</line>
		<line>Sutilis, et multam accepit rimosa paludem.</line>
		<line>Tandem trans fluvium incolumis vatemque virumque</line> 
		<line>Informi limo glaucaque exponit in ulva.</line>
		<line>Cerberus haec ingens latratu regna trifauci</line>
		<line>Personat, adverso recubans immanis in antro.</line>
		<line>Cui vates, horrere videns iam colla colubris,</line>
		<line>Melle soporatam et medicatis frugibus offam</line>    
		<line>Obicit. Ille fame rabida tria guttura pandens</line>
		<line>Corripit obiectam, atque immania terga resolvit</line>
		<line>Fusus humi, totoque ingens extenditur antro.</line>
		<line>Occupat Aeneas aditum custode sepulto.</line>
		<line>Evaditque celer ripam irremeabilis undas.</line>
	</lines>

	<summaries>
		<summary line="384">Igitur perficiunt iter inchoatum, et accedunt ad flumen. Quos quando vector iam inde ab amne Stygio vidit ambulare per sylvam silentem, et admovere pedem ad littus; sic primus adoritur eos verbis, et ultro increpat:</summary>
		<summary line="388">Quicumque es, qui accedis armatus ad fluvios nostros, age, dic cur venias: et iam ex isto loco siste gradum. Haec sedes est umbrarum, Somni et Noctis somniferae: non licet vehere cymba Stygia corpora viventia.</summary> 
		<summary line="392">Nec vero gavisus sum me transmisisse per hanc paludem Herculem huc venientem; nec Theseum, et Pirithoum:
		quamvis orti essent Diis, et insuperabiles robore. Ille manu deduxit in catenas infernum canem e solio ipsius Plutonis, et traxit eum trepidantem: hi aggressi sunt extrahere reginam e lecto Plutonis.</summary>
		<summary line="398">Adversus haec ita locuta est breviter Sibylla Apollinea: Nullae hic sunt insidiae tales, desine turbari, nec arma ista minantur vim: per nos licet, ut magnus custos in antro semper latrans terreat umbras incorporeas; licet, ut Proserpina pudica teneat ianuam patrui sui.</summary>
		<summary line="403">Aeneas Troianus, illustris pietate et fortitudine, descendit ad patrem suum in profundas umbras. Si te nulla species tantae pietatis commovet: saltem agnosce hunc ramum: et ostendit ramum qui tegebatur veste. Tunc corda Charontis quieverunt ab ira tumida.</summary>
		<summary line="408">Nec plura his dicta sunt. Ille admirans munus venerabile fatalis rami, quod videbat post longum tempus, appellit nigrum navem, et accedit ad ripam. Deinde eicit alias animas, quae sedebant in scamnis longis, et evacuat tabulata: simul admittit in cymbam magnum Aeneam. Cymba compactilis gemuit sub onere, et bibit per rimas multum aquae.</summary>  
		<summary line="415">Denique transmittit ultra fluvium salvos Aeneam et Sibyllam in foedo limo et viridi herba. Magnus Cerberus sonat per hanc regionem latratu e tribus gutturibus erumpente, decumbens vastus in spelunca opposita.</summary>
		<summary line="419">Sibylla animadvertens colla Cerberi iam rigescere serpentibus, proicit huic placentam conditam melle et frugibus praeparatis. Ille aperiens tria guttura, prae fame furiosa, devorat hanc proiectam, et prostratus humi deficit vastis membris, et quantus est porrigitur per totam speluncam. Custode sopito, Aeneas occupat introitum, et pervadit promtus ripam fluvii, unde non reditur.</summary>
	</summaries>

	<notes>
		<note line="392" word="2">De eo Herculis nomine, Aen. v. 414. De Theseo et Pirithoo, infra 618. Diis geniti. Hercules Iove: Theseus, Aegeo quidem; sed iuxta fabulas, Neptuno: Pirithous Ixione, ut vulgo putatur; sed ut est apud Homerum, Iliad. xiv. 318. Iove, et Dia ipsius Ixionis uxore; cui, ut addunt alii, Iupiter in equum transformatus circumcurrendo vim intulit, unde nomen inditum Pirithoo, a περὶ circum, et θοὸς celer.</note>
		<note line="395" word="3,4,5,6">Cerberum canem: qui quidem non ad solium Plutonis, sed in ipso aditu Inferorum est. Quare vel putandus est canis ad ipsum usque domini solium Herculis metu refugisse, indeque abstractus fuisse: vel solium, pro toto regno ac ditione Plutonis accipiendum est. De Cerbero, 417. De hoc Herculis facto, Aen. viii. 296.</note>
		<note line="397" word="1,2,3">Dominae vocantur ab amatoribus amicae: Horat. Od. 1. ii. 12. 13. 'Me dulcis dominae Musa Licymniae Cantus,' etc. Etiam a maritis uxores: Sueton. in Claudio 39.  ‘Occisa Messalina, paulo post quam in triclinium decubuit, cur domina non veniret, requisivit.’ Et singulariter Proserpina domina dicitur, ut saepe occurrit apud Pausaniam in Arcadicis: Καί τῇ δεσποίνῃ θυοῦσιν ἱερεῖα οἱ Ἀρκάδες: ‘ Et dominae mactant victimas Arcades.’ Cum autem Dis proprie dicatur de Plutone, ut diximus Ge. iv. 467. ideo melius hic legendum putem, Ditis thalamo, quam Dominam Ditis. De thalamo, supra 280. De hoc Thesei et Pirithoi facto, infra 618.</note>
		<note line="398" word="5,6">Apollinea: quia Apollo ipse vocatur, Pastor ab Amphryso, fluvio Thessaliae, ubi Apollo greges pavit, vide Ge. iii. 2.</note>
		<note line="402" word="3,4,5">Non persuadet Cerdanus, honestas olim feminas ad ianuas domorum more meretricio sedisse, licet multa in eam rem congerat. Imo mihi persuasissimum est, tam apud Graecos quam apud Romanos arctam fuisse mulierum custodiam; easque domum interiorem tenuisse, non ianuam. Igitur hic servare limen, explico ianuam clausam tenere: quod tuto facere Proserpina poterit; cum Aeneas ea mente non venerit, ut aditum sibi ad eam perrumpat. Quanquam et haec potest esse verborum sententia: Adeo non irrumpet Aeneas in Proserpinae thalamum; ut etiam in ipso domus limine stare illa casta quidem et secura possit. Proserpina est Cereris filia ex Iove: unde Pluto frater Iovis, ipsiuset maritus et patruus est. Erebus: vel Deus, vel locus Inferorum profundissimus, Aen. iv. 509. Iuga, scamna nautica, Aen. v. 119. Fori, tabulata navis, Aen. iv. 605. Ge. iv. 250.</note>
		<note line="412" word="5">Non fluvii, sed cymbae. Ita Livius 1, i. de Remo et Romulo cymbae impositis: 'Cum fluitantem alveum, quo expositi erant pueri, tenuis in sicco aqua destituisset.'</note>
		<note line="413" word="5">Constat cymbas apud plerasque nationes e corio pellibusque consutis fieri. Neque tamen inde existimo infernam illam eius generis fuisse: sed tantum ex eo more verbum suere traductum esse ad fabricam compagemque lignearum etiam navium, qualis haec fuit: sicut et verbum texere; quia e iuncis passim aliquae contextae fuerunt.</note>
		<note line="416" word="5">Herba palustri, absque certo nomine.</note>
		<note line="417" word="0">Canis infernae ianuae custos, dictus Cerberus, quasi κρεαβόρος  carnivorus. Describitur ab Apollodoro cum tribus capitibus, draconis cauda, tergore variis serpentum capitibus sparso. Idcirco latratu trifauci ululat; et dicuntur eius colla horrere colubris. Hesiodus tamen in Theogon. quinquaginta ipsi capita tribuit.</note>
		<note line="420">Offa, placentae species fuit, ex edulibus rebus diversis mistis subactisque confectae: μάζα Graecis dicta est, unde Latinis massa: eratque primo ex farina, aqua, et oleo: mox maiori luxu condita etiam fuit, papavere, lacte, ficis, melle, quod sacchari loco veteribus erat. Fruges, itaque erant farra sive farina, et papaveris semina, quorum usum in bellariis iam notavimus Aen. iv. 486. Medicatae erant, id est temperatae et simul maceratae. Soporatam dixit, id est vi soporifera praeditam: quae quamvis non inerat melli, inerat tamen papaveri et aliis frugibus. Quare frustra legit Turnebus saporatam: quae vox est sequioris aetatis scriptorum, Ammiani, Tertulliani; cum saporatum eo sensu iam dixerit Virgilius, Aen. v. 855. 'vique soporatum Stygia.'' Mellita autem solita dari canibus et feris, notat Cerdanus ex Apollonio et Philostrato.</note>
	</notes>
</passage>