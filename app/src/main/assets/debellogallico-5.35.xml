<chapter>
	<sentences>
		<sentence>Quo praecepto ab iis diligentissime observato, cum quaepiam cohors ex orbe excesserat atque impetum fecerat, hostes velocissime refugiebant.</sentence>
		<sentence>Interim eam partem nudari necesse erat et ab latere aperto tela recipi.</sentence>
		<sentence>Rursus, cum in eum locum, unde erant progressi, reverti coeperant, et ab iis, qui cesserant, et ab iis, qui proximi steterant, circumveniebantur; sin autem locum tenere vellent, nec virtuti locus relinquebatur, neque ab tanta multitudine coniecta tela conferti vitare poterant.</sentence>
		<sentence>Tamen tot incommodis conflictati, multis vulneribus acceptis, resistebant et, magna parte diei consumta, cum a prima luce ad horam octavam pugnaretur, nihil, quod ipsis esset indignum, committebant.</sentence>
		<sentence>Tum T. Balventio, qui superiore anno primum pilum duxerat, viro forti et magnae auctoritatis, utrumque femur tragula transicitur.</sentence>
		<sentence>Q. Lucanius, eiusdem ordinis, fortissime pugnans, dum circumvento filio subvenit, interficitur: L. Cotta, legatus, omnes cohortes ordinesque adhortans, in adversum os funda vulneratur.</sentence>
	</sentences>

	<notes>
		<note sentence="5" word="6-8">Primas centurio fuerat.</note>
	</notes>
</chapter>
