<chapter>
	<sentences>
		<sentence>At barbari, consilio Romanorum cognito, praemisso equitatu et essedariis quo plerumque genere in praeliis uti consuerunt, reliquis copiis subsecuti, nostros navibus egredi prohibebant.</sentence>
		<sentence>Erat ob has causas summa difficultas, quod naves propter magnitudinem, nisi in alto, constitui non poterant; militibus autem ignotis locis, impeditis manibus, magno et gravi armorum onere oppressis, simul et de navibus desiliendum et in fluctibus consistendum et cum hostibus erat pugnandum: cum illi aut ex arido, aut paululum in aquam progressi, omnibus membris expediti, notissimis locis audacter tela conicerent et equos insuefactos incitarent.</sentence>
		<sentence>Quibus rebus nostri perterriti, atque huius omnino generis pugnae imperiti, non eadem alacritate ac studio, quo in pedestribus uti praeliis consueverant, nitebantur.</sentence>
	</sentences>

	<notes>
		<note sentence="1" word="8">Sunt qui de essedo pugnant, quos postea accuratius describit. Essedum vero est genus currus, quo Galli ad bella utuntur.</note>
	</notes>
</chapter>