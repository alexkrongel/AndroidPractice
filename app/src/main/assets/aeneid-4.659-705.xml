<passage>
	<lines>
		<line>Dixit; et, os impressa toro. Moriemur inultae!</line>
		<line>Sed moriamur, ait. Sic, sic iuvat ire sub umbras.</line>
		<line>Hauriat hunc oculis ignem crudelis ab alto</line>
		<line>Dardanus, et nostrae secum ferat omina mortis.</line>
		<line>Dixerat. Atque illam media inter talia ferro</line>
		<line>Collapsum aspiciunt comites, ensemque cruore</line>
		<line>Spumantem, sparsasque manus. It clamor ad alta</line>
		<line>Atria; concussam bacchatur Fama per urbem.</line>
		<line>Lamentis, gemituque, et foemineo ululatu</line>
		<line>Tecta fremunt; resonat magnis plangoribus aether:</line>
		<line>Non aliter, quam si immissis ruat hostibus omnis</line>
		<line>Carthago, aut antiqua Tyros; flammaeque furentes</line> 
		<line>Culmina perque hominum volvantur perque Deorum.</line>
		<line>Audiit exanimis, trepidoque exterrita cursu,</line>
		<line>Unguibus ora soror foedans, et pectora pugnis.</line>
		<line>Per medios ruit, ac morientem nomine clamat:</line>
		<line>Hoc illud, germana, fuit? me fraude petebas?</line> 
		<line>Hoc rogus iste mihi, hoc ignes araeque parabant?</line>
		<line>Quid primum deserta querar? comitemne sororem</line>
		<line>Sprevisti moriens? Eadem me ad fata vocasses:</line>
		<line>Idem ambas ferro dolor, atque eadem liora, tulisset.</line>
		<line>His etiam struxi manibus, patriosque vocavi</line> 
		<line>Voce Deos, sic te ut posita crudelis abessem?</line>
		<line>Extinxti me teque, soror, populumque, patresque</line>
		<line>Sidonios, urbemque tuam. Date vulnera lymphis,</line>
		<line>Abluam, et, extremus si quis super halitus errat,</line>
		<line>Ore legam. Sic fata gradus evaserat altos,</line> 
		<line>Semianimemque simi germanam amplexa fovebat</line>
		<line>Cum gemitu, atque atros siccabat veste cruores.</line>
		<line>Illa, graves oculos conata attollere, rursus</line>
		<line>Deficit. Infixum stridit sub pectore vulnus.</line>
		<line>Ter sese attollens cubitoque annixa levavit:</line> 
		<line>Ter revoluta toro est, oculisque errantibus alto</line>
		<line>Quaesivit coelo lucem, ingemuitque reperta.</line>
		<line>Tum Iuno omnipotens, longum miserata dolorem</line>
		<line>Difficilesque obitus, Irim demisit Olympo,</line>
		<line>Quae luctantem animam nexosque resolveret artus.</line> 
		<line>Nam, quia nec fato, merita nec morte peribat,</line>
		<line>Sed misera ante diem, subitoque accensa furore,</line>
		<line>Nondum illi flavum Proserpina vertice crinem</line>
		<line>Abstulerat, Stygioque caput damnaverat Orco.</line>
		<line>Ergo Iris croceis per coelum roscida pennis,</line>
		<line>Mille trahens varios adverso Sole colores,</line>
		<line>Devolat, et supra caput astitit: Hunc ego Diti</line>
		<line>Sacrum iussa fero, teque isto corpore solvo.</line>
		<line>Sic ait, et dextra crinem secat. Omnis et una</line>
		<line>Dilapsus calor, atque in ventos vita recessit.</line>
	</lines>

	<summaries>
		<summary line="659">Dixit haec, et ore incumbens in lectum: An moriemur inultae? sed tamen moriamur, inquit: sic, sic dulce est descendere ad umbras. Crudelis Troianus e mari videat oculis has flammas, et auferat secum signa nostrae mortis.</summary>
		<summary line="663">Dixerat: et in medio taliam verborum famulae vident eam collapsam, et gladium spumantem sanguine, et manus eodem tinctas. Clamor spargitur in profundam aream: fama furit per urbem commotam, domus fremunt gemitu et ululatu foeminarum, aër sonat magnis planctibus:</summary> 
		<summary line="669">non aliter ac si tota Carthago, aut Tyrus antiqua, subvertatur irrumpentibus hostibus; et si flammae furentes spargantur per tecta, et Deorum et hominum.</summary> 
		<summary line="672">Audiit hoc soror exanimata; et pavefacta festino cursu, lacerans vultum unguibus et pectus pugnis, irrumpit inter medios, et inclamat morientem nomine:</summary> 
		<summary line="675">Hoc ipsum fuit, o soror? fallebas me hoc dolo? hoc parabat mihi pyra ista, hoc ignes et altaria? Qua de re primum conquerar ego de relicta? an moriens aspernata es sororem te comitari? si me invitasses ad eadem funera, idem dolor atque eadem hora sustulisset utrumque gladio. Erexi etiam his manibus meis, et voce appellari patrios Deos; ut ego inhumana abessem a te sic iacente?</summary>
		<summary line="682">Perdidisti, o soror, et me, et te, et populum, et senes Phoenicios, et tuam urbem. Date, abluam aquis plagas; et, si aliquis ultimus spiritus adhuc vagatur, illum ore colligam. Sic locuta pervenerat ad altissimos gradus, et gremio complexa sororem semimortuam, fovebat eam cum gemitu, et abstergebat reste nigrum sanguinem.</summary>
		<summary line="688">Illa conata erigere tardos oculos, deficit iterum: stridet sub pectore plaga infixa. Ter erexit se efferens et innitens cubito, ter relapsa est in lectum: et vagis oculis quasivit lucem ex alto coelo, et ingemuit post lucem repertam.</summary>
		<summary line="692">Tunc Iuno omnipotens, miserescens longi doloris et difficilis mortis, misit Irim e coelo, quae separaret animam pugnantem et membra eidem coniuncta.</summary>
		<summary line="696">Nam, quia nec moriebatur ex natura, neque morte merita; sed misera ante tempus, et inflammata subito furore: nondum Proserpina eripuerat illi flavum capillum, nec damnaverat eius caput Stygio Orco.</summary>
		<summary line="700">Igitur Iris rorifera, ducens ex opposito Sole mille colores varios, devolat per coelm croceis alis, et stetit supra eius caput: Ego iussa, offero Plutoni hunc crinem sacrum, et libero te isto corpore. Sic dixit et dextra abscindit crinem: et simul omnis calor effusus est, ac vita abiit in aërem.</summary>
	</summaries>

	<notes>
		<note line="666" word="0">Proprie atrium est area subdialis ante aedes, quasi αἲθριον, unde etiam ad primam aedium ipsarum partem significandam traductum est. Ab eo non longe aberat culina: in eoque coenabant veteres, et maiorum imagines disponebant; quae cum a fumo culinae non longe abessent, ideo appellabantur fumosae; ipsumque atrium, ut frigide argutatur Servius, dictum etiam inde volunt quasi atrum. De voce bacchatur, pro furit a furiosis Bacchi comitibus foeminis deducta, supra 301. De Carthagine, in argumento. De Tyro, Aen. 1.16.</note>
		<note line="681" word="2,3,4,5">Sic deposita, sic iacente: vox funebris, de qua Aen. ii. 644. Et sensus loci est: Itane vero struxi hunc rogum meis manibus, et ad haec sacra Deos vocavi: ut eorum particeps non essem; ut abessem, dum tu te occidisti?</note>
		<note line="682">Pro extinxisti, syncope; ut supra, 606. Extinxem, pro extinxissem: et Aen. i. 205. Accestis, pro accessistis. Ita legunt Valerius Probus, Carisius, etc. Veteres tamen plurimi codices habent Extinxi, prima persona: ita ut culpam omnem damnumque commune Anna in se unam conferat.De Sidoniis, unde oriundi Carthaginienses, Aen. i. 450.</note>
		<note line="685" word="0,1"> Mos Romanorum veterum, ut amici et cognati, admoto ad os morientis ore, extremum eius spiritum quasi excipere et haurire velle viderentur. Moris etiam illius apud Graecos aliqua reperit vestigia Cerdanus in hunc locum.</note>
		<note line="696" word="2,3,4,5,6,7">Triplex distinguit genus mortis: quae fato, quae merito, quae casu contingit. Contingit fato, quae naturalis est; merito, quae propter scelera, aut intemperantiam accidit; casu, quae nec natura, nec merito. In primis duabus fatalem crinem secari definit Virgilius, in tertia negat: quasi fata tantum, hominumque merita, sub Deorum providentiam caderent; casus eam falleret. At Dido cadit ante diem, non fato et natura, supra 620. Cadit misera, non rea, nec merita. Igitur casu. Quare crinis ipsi non amputatur.</note>
		<note line="698" word="2,3,5">Credebant Graeci Romanique, mori neminem posse, nisi Proserpina morientis crinem abstulisset, quasi sacras sibi Inferisque primitias. Huius opinionis multa sunt in posterioribus poëtis vestigia: nonnulla etiam in antiquioribus: in Euripidis Alcestide, v. 74, θáνατος, sive Mors, crinem illum sacrum Alcestidi amputat, pro coniuge Admeto moriturae. Hic Iris officio illo fungitur. Mos forte repetitus e sacrificiis: ubi setas aliquot e media victimarum fronte decerpere, et in ignem conicere solebant. Aen. vi. 215. Ita et in hominibus putabant fieri, quos Orco quasi victimas mors demittebat. De Iunone, custode Carthaginis Dea, Aen. i. 19. De Proserpina, Inferorum Dea, Plutonis coniuge, Ge. i. 39. De Styge, Inferorum fluvio, Aen. vi. 323. De Orco, Deo Inferorum, Ge. i. 277.</note>
		<note line="700" word="1,2,3,4,5,6">Iris, Deorum, et Iunonis praecipue nuntia, Thaumantis et Electrae dicitur filia: quia arcus est coelestis, qui maximam colorum varietate admirationem facit; et admiror, Graece dicitur θαυμάζω. Est autem coelestis arcus, Solaris lucis pictura, in adversa nube, eaque roscida, id est, mox in pluviam solvenda. Colores refert varios, pro maiori minorique nubis densitate: praecipue purpureum, coeruleum, viridem, croceum, qui crocum florem refert, le safran. De Dite, Plutone, Iuferorum Deo, Ge. iv. 467.</note>
	</notes>
</passage>
