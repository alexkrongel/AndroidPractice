<chapter>
	<sentences>
		<sentence>Ab hac spe repulsi Nervii, vallo pedum xi et fossa pedum xv hyberna cingunt.</sentence> 
		<sentence>Haec et superiorum annorum consuetudine a nostris cognoverant, et, quosdam de exercitu nacti captivos, ab his docebantur: sed, nulla ferramentorum copia, quae sunt ad hunc usum idonea, gladiis cespitem circumcidere, manibus sagulisque terram exhaurire cogebantur.</sentence>  
		<sentence>Qua quidem ex re hominum multitudo cognosci potuit: nam minus horis tribus millium decem in circuitu munitionem perfecerunt: reliquisque diebus turres ad altitudinem valli, falces testudinesque, quas idem captivi docuerant, parare ac facere coeperunt.</sentence> 
	</sentences>
</chapter>