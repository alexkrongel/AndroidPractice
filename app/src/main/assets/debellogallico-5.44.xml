<chapter>
	<sentences>
		<sentence>Erant in ea legione fortissimi viri centuriones, qui iam primis ordinibus appropinquarent, T. Pulfio et L. Varenus.</sentence>
		<sentence>Hi perpetuas inter se controversias habebant, quinam anteferretur, omnibusque annis de loco summis simultatibus contendebant.</sentence>
		<sentence>Ex iis Pulfio, cum acerrime ad munitiones pugnaretur, 'Quid dubitas,' inquit, 'Varene? aut quem locum probandae virtutis tuae spectas?</sentence>
		<sentence>hic, hic dies de nostris controversiis iudicabit.'</sentence> 
		<sentence>Haec cum dixisset, procedit extra munitiones quaque pars hostium confertissma visa est, in eam irrumpit.</sentence>
		<sentence>Ne Varenus quidem vallo sese continet, sed omnium veritus existimationem subsequitur.</sentence> 
		<sentence>Tum, mediocri spatio relicto, Pulfio pilum in hostes mittit atque unum ex multitudine procurrentem transicit; quo percusso et exanimato hunc scutis protegunt, in hostem tela universi coniciunt neque dant regrediendi facultatem.</sentence>
		<sentence>Transfigitur scutum Pulfioni et verutum in balteo defigitur.</sentence>
		<sentence>Avertit hic casus vaginam et gladium educere conanti dextram moratur manum; impeditum hostes circumsistunt.</sentence> 
		<sentence>Succurrit inimicus illi Varenus et laboranti subvenit.</sentence>
		<sentence>Ad hunc se confestim a Pulfione omnis multitudo convertit; illum veruto transfixum arbitrantur.</sentence> 
		<sentence> Occursat ocyus galdio cominusque rem gerit Varenus atque, uno interfecto, reliquos paulum propellit, dum cupidius instat, in locum deiectus inferiorem concidit.</sentence> 
		<sentence>Huic rursus circumvento fert subsidium Pulfio atque ambo incolumes, compluribus interfectis, summa cum laude sese intra munitiones recipiunt.</sentence>
		<sentence>Sic fortuna in contentione et certamine utrumque versavit, ut alter alteri inimicus auxilio salutique esset, neque diiudicari posset, uter utri virtute anteferendus videretur.</sentence>
	</sentences>

	<notes>
		<note sentence="1" word="9-10">Nec enim saltu, sed ordine promovebantur. Ii ergo in secundo principe aut pilo erant, unde ad primum pilum erant promovendi, et superioribus temporibus cum in parem ordinem, pari ordine et virtute, sempter ascendissent, erant aequales, nec satis diiudicari poterat uter utro prior.</note>
		<note sentence="1" word="12-13">Is est, cuius, secuti partes Pompeianas, opera, exercitus cui C. Antonius praeerat, proditus est; atque adeo vel Commentarios suos relegere Caesari non vacavit, ut nomen et forte factum inimiei deleret, aut delere non potuit, cum hi libri ante bellum civile fuerint editi, aut fide egregia fuit, qui fortitudinem etiam inimicorum memoriae, commendatum esse voluerit. Quod postremum tamen mihi videtur minus credibile.</note>
		<note sentence="8" word="4-7">Est telum missile minus, ferro unciarum quinque, hastilli trium pedum semis, auctore Modesto, libello de vocabulis militaribus: 'Balteus, ut placet Varroni, dicitur non solum quo cingitur, sed etiam quo arma dependent.'</note>
	</notes>
</chapter>