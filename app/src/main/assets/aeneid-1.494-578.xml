<passage>
	<lines>
		<line>Haec dum Dardanio Aeneas miranda videntur.</line>
		<line>Dum stupet, obtutuque haeret defixus in uno:</line>
		<line>Regina ad templum, forma pulcherrima, Dido</line>    
		<line>Incessit, magna iuvenum stipante caterva.</line>
		<line>Qualis in Eurotae ripis, aut per iuga Cynthi,</line>
		<line>Exercet Diana choros; quam mille secutae</line>
		<line>Hinc atque hinc glomerantur Oreades; illa pharetram</line>
		<line>Fert humero, gradiensque Deas supereminet omnes;</line>    
		<line>Latonae tacitum pertentant gaudia pectus:</line>
		<line>Talis erat Dido, talem se laeta ferebat</line>
		<line>Per medios, instans operi regnisque futuris.</line>
		<line>Tum foribus Divae, media testudine templi,</line>
		<line>Septa armis, solioque alte subnixa, resedit.</line>    
		<line>Iura dabat legesque viris; operumque laborem</line>
		<line>Partibus aequabat iustis, aut sorte trahebat:</line>
		<line>Cum subito Aeneas concursu accedere magno</line>
		<line>Anthea Sergestumque videt fortemque Cloanthum,</line>
		<line>Teucrorumque alios: ater quos aequore turbo</line>    
		<line>Dispulerat, penitusque alias avexerat oras.</line>
		<line>Obstupuit simul ipse, simul percussus Achates</line>
		<line>Laetitiaque metuque; avidi coniungere dextras</line>
		<line>Ardebant: sed res animos incognita turbat.</line>
		<line>Dissimulant; et nube cava speculantur amicti,</line>    
		<line>Quae fortuna viris; classem quo littore linquant;</line>
		<line>Quid veniant: cunctis nam lecti navibus ibant.</line>
		<line>Orantes veniam, et templum clamore petebant.</line>
		<line>Postquam introgressi, et coram data copia fandi;</line>
		<line>Maximus Ilioneus placido sic pectore coepit:</line>    
		<line>O Regina, novam cui condere Iupiter urbem,</line>
		<line>Iustitiaque dedit gentes fraenare superbas,</line>
		<line>Troes te miseri, ventis maria omnia vecti.</line>
		<line>Oramus: prohibe infandos a navibus ignes;</line>
		<line>Parce pio generi, et propius res aspice nostras.</line>    
		<line>Non nos aut ferro Libycos populare Penates</line>
		<line>Venimus, aut raptas ad littora vertere praedas:</line>
		<line>Non ea vis animo, nec tanta superbia victis.</line>
		<line>Est locus, Hesperiam Graii cognomine dicunt,</line>
		<line>Terra antiqua, potens armis, atque ubere glebae:</line>    
		<line>Oenotri coluere viri; nunc fama, minores</line>
		<line>Italiam dixisse ducis de nomine gentem.</line>
		<line>Huc cursus fuit:</line>
		<line>Cum subito assurgens fluctu nimbosus Orion</line>
		<line>In vada caeca tulit, penitusque procacibus Austris</line>         
		<line>Perque undas, superante salo, perque invia saxa</line>
		<line>Dispulit; huc pauci vestris adnavimus oris.</line>
		<line>Quod genus hoc hominum, quaeve hunc tam barbara morem</line>
		<line>Permittit patria? hospitio prohibemur arenae!</line>
		<line>Bella cient, primaque vetant consistere terra.</line>    
		<line>Si genus humanum et mortalia temnitis arma:</line>
		<line>At sperate Deos memores fandi atque nefandi.</line>
		<line>Rex erat Aeneas nobis, quo iustior alter,</line>
		<line>Nec pietate fuit nec bello maior et armis.</line>
		<line>Quem si fata virum servant, si vescitur aura</line>    
		<line>Aetheria, neque adhuc crudelibus occubat umbris:</line>
		<line>Non metus, officio ne te certasse priorem</line>
		<line>Poeniteat. Sunt et Siculis regionibus urbes,</line>
		<line>Arvaque, Troianoque a sanguine clarus Acestes.</line>
		<line>Quassatam ventis liceat subducere classem,</line>        
		<line>Et sylvis aptare trabes, et stringere remos.</line>
		<line>Si datur Italiam, sociis et rege recepto,</line>
		<line>Tendere, ut Italiam laeti Latiumque petamus.</line>
		<line>Sin absumta salus, et te, pater optime Teucrum,</line>
		<line>Pontus habet Libyae, nec spes iam restat Iuli:</line>    
		<line>At freta Sicaniae saltem, sedesque paratas,</line>
		<line>Unde huc advecti, regemque petamus Acesten.</line>
		<line>Talibus Ilioneus. Cuncti simul ore fremebant</line>
		<line>Dardanidae.</line>
		<line>Tum breviter Dido, vultum demissa, profatur:</line>    
		<line>Solvite corde metum, Teucri; secludite curas.</line>
		<line>Res dura, et regni novitas me talia cogunt</line>
		<line>Moliri, et late fines custode tueri.</line>
		<line>Quis genus Aeneadum, quis Troiae nesciat urbem.</line>
		<line>Virtutesque virosque, aut tanti incendia belli?</line>    
		<line>Non obtusa adeo gestamus pectora Poeni;</line>
		<line>Nec tam aversus equos Tyria Sol iungit ab urbe.</line>
		<line>Seu vos Hesperiam magnam Saturniaque arva,</line>
		<line>Sive Erycis fines regemque optatis Acesten:</line>
		<line>Auxilio tutos dimittam, opibusque iuvabo.</line>    
		<line>Vultis et his mecum pariter considere regnis?</line>
		<line>Urbem quam statuo, vestra est; subducite naves;</line>
		<line>Tros Tyriusque mihi nullo discrimine agetur.</line>
		<line>Atque utinam rex ipse Noto compulsus eodem</line>
		<line>adforet Aeneas! Equidem per litora certos</line>
		<line>dimittam et Libyae lustrare extrema iubebo,</line>
		<line>si quibus eiectus silvis aut urbibus errat.”</line>
	</lines>

	<summaries>
		<summary line="494">Dum ista mirabilia conspiciuntur ab Aenea Troiano, dum stupet, et stat defixus in hoc solo aspectu; liegina Dido specie clarissima venit in templum, magna iuvenum turba ambiente.</summary>
		<summary line="498">Talis Diana in ripis Eurotae, vel per culmina Cynthi, miscet choreas; quam secutae mille Oreades hinc atque inde congregantur: Diana gestat humero pharetram, et incedens extat supra ceteras Nymphas: laetitia tacite mulcet animum Latona.</summary>
		<summary line="503">Talis erat Dido, talem se attollebat laeta inter medios, urgens opus, et regna futura. Deinde sedit ad fores Iunonis, suh medio fornice templi, cincta militibus, et alte suffulta solio.</summary>
		<summary line="507">Distribuebat ius et leges civibus, et dividebat in aequas partes laborem operum, aut ducebat sorte. Cum repente Aeneas videt accedere cum ingenti multitudine Antheum, et Sergestnm, et generosum Cloanthum, et alios Troianorum, quos nigra tempestas mari disiecerat, et abstulerat ad littora omnino diversa.</summary>
		<summary line="513">Obstupuit continuo ipse, et continuo Achates quoque commotus est gaudio et timore; cupiebant avide sociare dextras cum iis, sed successus incertus turbat mentes.</summary>
		<summary line="516">Dissimulant adhuc, et obtecti cava nebula considerant, qua sociorum sors, quo in littore reliquerint naves, cur veniant: veniebant autem electi singulis e navibus, poscentes veniam, et lamentando accedebant ad templum.</summary>
		<summary line="520">Postquam ingressi sunt, et data est facultas loquendi coram Regina: spectatissimus intra socios Ilioneus sic incoepit sedata mente: O Regina, cui Iupiter permisit exstruere urbem novam, et coercere aequitate populos feroces: nos miseri Troiani, acti ventis per omnia maria, precamur te: propelle dira incendia a naribus, ignosce religiosae genti, et benignius aspice miserias nostras.</summary> 
		<summary line="527">Nos non venimus, aut vastare gladio domos Africanas, aut abducere ad littora praedas raptas: non inest menti ea violentia, nec tanta ferocitas victis.</summary>
		<summary line="530">Est regio, quam Graeci vocant nomine Hesperiam: regio antiqua, potens bello et fertilitate terrae. Oenotrii populi ipsam incaluerunt: nunc rumor est, posteros eam regionem appellavisse Italiam, de nomine ducis.</summary>
		<summary line="534">Illuc direximus cursum: cum repente oriens e meri procellosus Orion impulit nos in vada latentia, et petulantibus ventis, ac mari superante, funditus disiecit, perque aquas, perque rupes inaccessas: pauci enatavimus huc ad vestra littora.</summary>
		<summary line="539">Quodnam est hoc genus hominum? aut quae regio tam crudelis tolerat hanc consuetudinem? negatur nobis urena pro hospitio: bella movent, et impediunt quominus maneamus in primo littore.</summary>
		<summary line="542">Si despicitis genus humanum, et vindictum hominum: at expectate Deos memores aequi et iniqui. Regem habebamus Aeneam, quo non fuit ullus iustior, nec pietate, nec bello et armis insignior.</summary>
		<summary line="546">Si fata virum hunc servant, si spirat aerem caelestem, nec adhuc cecidit sub saevas umbras; nullus est timor nobis, neque poenitebit te provocasse prius eum beneficiis. Sunt etiam nobis urbes in terra Sicula, et arma, et Acestes illustris e Troiana origine.</summary>
		<summary line="551">Permittatur nobis detrahere ad terram naves ventis fractas, et accommodare trabes e sylvis, et abscindere remos; ut laeti eamus in Italiam et Latium: si conceditur ire in Italiam, sociis et rege recepto;</summary>
		<summary line="555">si vero salus extincta est, teque mare Africae tenet, o pater optime Troianorum, nec iam superest spes Ascanii; at saltem ut eamus ad mare Sicilia, et ad paratas urbes, ex quibus huc pulsi sumus, et ad regem Acesten. His verbis Ilioneus orabat: interea Troiani omnes murmure approbabant.</summary> 
		<summary line="561">Tum Dido, vultu demisso, breviter loquitur: Eicite metum ex animo, o Troiani: expellite solicitudinem. Difficilis status rerum mearum, et novitas dominationis, cogunt me facere talia, et circum munire terminos custodibus.</summary> 
		<summary line="565">Quis ignoret familiam Aeneae, et Troiam urbem, et virtutes, et populos, et incendia tanti belli? Nos Poeni non habemus adeo crassa ingenia, nec Sol alligat equos currui tum remotus ab urbe Carthagine.</summary>
		<summary line="569">Seu vos appetitis magnam Italiam, et agros Saturni; sive regionem Erycis, et regem Acesten: dimittam vos securos preesidio, et reiiciam opibus.</summary>
		<summary line="572">Vultisne etiam manere mecum pariter in hoc regno; urbs quam condo, vestra est: trahite in terram nares: Troianus et Tyrius a me tractabitur sine ulla diversitate.</summary>
		<summary line="575">Atque utinam ipse rex Aeneas adesset, pulsus eodem vento! Sane mittam fidos homines circa littora, et mandabo ut illi pervestigent extrenam Africam: si forte naufragus vagatur aliquibus in sylvis, aut urbibus.</summary>
	</summaries>

	<notes>
		<note line="498" word="0,1">Explodit hanc Didonis cum Diana comparationem Valerius Probus apud Gellium 1. ix. c. 9. aitque nihil tam improspere a Virgilio conversum esse ex Homero, apud quem illa reperitur, Odyss. VI. 102. Defendit eam Scaliger Poetie. 1. v. c. 3. aitque Virgilianam esse a magistro, Homericam a discipulo. Ego in Valerii sententiam paulo sum propensior; vel ideo, quod ex iis circumstantiis, quas sane inultas congerit, nulla est ad rem, nisi multitudo Orcadum, quae Dianam comitantur; ceterae omnino a Didone diversae sunt.</note>
		<note line="498" word="2">Fluvii in Laconia, Spartam alluentis: quae regio venatu celebris est.</note> 
		<note line="498" word="7">Montis in insula Delo, ubi Diana et Apollo nati sunt.</note>
		<note line="499" word="2">Multitudo saltantium et canentium, est proprie chorus.</note>
		<note line="500" word="4">Nymphae montium, ab ὄρος mons. Ecl. ii. 46.</note>
		<note line="502" word="0">Filiae Coei Titanis, quae Dianam et Apollinem ex Iove peperit in insula Delo. Ecl. iii. 67.</note>
		<note line="505" word="0,1,2">Adiungit Servius haec verba proxime praecedentibus, hoc sensu: Instat Regina operi, tum praesertim aedificandis Iunonii templi foribus. Affert et aliam interpretationem, quam etsi priori postponat; ego tamen praepono: nempe medio in templo locum fuisse separatum, ubi servabatur simulacrum Numinis, et religio administrabatur; isque appellatur a Polluce sacellum, delubrum, a Vitruvio cella, a ceteris adytum, penetrale: atque is, vel velo, vel muro septus erat, et pervius foribus; quemadmodum nostris in templis usu venit. Iis porro in foribus Dido ius dicebat: et mos ille Romanorum deinceps fuit, in templis ius dicere, ac senatum habere.</note> 
		<note line="505" word="3,4">Medio in templo, cuius tectum concavum et fornicatum erat, in morem testudinis, tortue.</note>
		<note line="510" word="0,1">De Antheo, v. 185. De Cloantho, et Ser gesto, passim lib. 5. nauticis in Indis. De Teucris, Troianis, supra, v. 42.</note>
		<note line="519" word="0,1">Orantes ut mitius haberentur: nam venia non semper culpam supponit; sed saepe pacem et favorem significat: Cicero, pro Rabir. v. 'Ab Iove pacem et veniam peto.’ Pro Fonteio, xx. 'In bellis gerendis, a Diis immortalibus pacem et veniam petunt.' De Ilioneo, v. 124.</note>
		<note line="530">Supple, quem: ut supra, v. 16. Urbs antiqua fuit, Tyrii, supple, quam Tyrii, Italia multis nominibus dicta fuit, pro varia temporum ratione. Hesperia, quod nomen ipsi cum Hispania commune fuit; vel ab Hespero, Atlantis Mauritaniae regis fratre, qui primo obtinuit Hispaniam, indeque a fratre pulsus in Italiam venit; vel ab Hespero, Veneris stella; quae mane sub Luciferi nomine apparet, sero sub nomine Hesperi, atque ita occasum significat; quo factum est, nt Graeci ex iis regionibus, quas habent ad occasum, Italiam appellaverint Hesperiam magnam; Hispaniam vero, minorem Hesperiam. Alterum Italiae nomen fuit Oenotria; vel ab Oenotro rege Sabinorum; vel ab Oenotro, Lycaonis Arcadiae regis tilio; vel potius ab οἶνος vinum et ὀτρύνειν incitare, quod vini ferax regio sit. Aliud eiusdem regionis nomen est Italia; vel ab Italo rege Siculorum; vel a hobus, qui veteri lingua Graea dicebantur ἰταλοὶ, et illic fuere magna copia. Alia item nomina tulit, de quibus fuse Kircherus in Latio 1. i. c. 1. 2. 3. Quodnam autem sit omnium antiquissimum, difficile est conicere: Virgilius Italiam novissimum putat, cum ait, minores Italiam dixisse.</note>
		<note line="531" word="5,6">De forma illa loquendi G. ii. 185.</note>
		<note line="535" word="5">De huius signi caelestis fabula dicemus Aen. iii. 517. Ex hoc autem versu probat Segresius, Virgilium non nisi Iulio mense in Africam esse appulsum. Nam de triplici tantum Orionis ortu hic agi potest, de quotidiano, de heliaco, dc acronico: quas voces explicuimus G. i. 217. ct 221. et 229. Constat autem de quotidiano non posse explicari; sic enim Orion quotidie tempestates excitaret: non de acronico, qui hyeme contingit; ergo de ortu heliaco, qui nunc in Iulii initia cadit, olim tamen in medium Iunium: at vis huius sideris, non ad unum ortus diem, sed ad consequentes etiam dies pertinere putanda est. Firmat opinionem hoc etiam versu libri IV. 52. ubi Anna Didoni suadet, ut Aeneam per hyemem detineat: 'Dum pelago desaevit hyems, et aquosus Orion:' quod omnino tunc intelligendum de ortu eius acronico, qui mensibus post heliacum circiter quinque contingit.</note>
		<note line="536" word="5,6">Obstinate importunis. Horat. Od. 1. i. 26. 2. 'Tradam protervis in mare Creticum Portare ventis.' Lucret. 1. VI. 110. 'furit petulantibus Euris.' De Austris ventis meridionalibus, Ecl. ii. 58.</note>
		<note line="537" word="3">Sal et salum usurpat Virgilius, pro mari, quod Graecis dicitur, ἅλς. Aen. v. 866. 'sale saxa sonabant.'</note>
		<note line="543" word="1,2">Expectate. Ae. iv. 419. 'Hunc ego si potui tantum sperare dolorem, Et perferre, soror, potero.'</note>
		<note line="543" word="4,5,6">Illius, quod fas, et nefas est; utrumque enim a fando dicitur: quia quod aequum est, digne fari possumus; quod Delph. et Var, Cias. iniquum, fari non possumus.</note>
		<note line="546" word="5,6,7">Si spirat, si halitum ducit ex aere. Et vero apud Lucret. 1. v. 72. Vesci, est uti: 'Quove modo genus humanum variante loquela Coeperit inter sc vesci.'</note>
		<note line="550" word="5">Rex Siciliae, de quo Aen. v. 36. De Sicilia insula Aen. iii. 687.</note>
		<note line="552" word="5,6">Ecl. ix. 61. 'Agricolae stringunt frondes:' id est, amputant.</note>
		<note line="554" word="1,2,3,4,5">De ea, v. 6. De Latio, Aen. vii. 54. De Teucris, Troianis supra V. 239. De Libya, Africa, v. 162. De Iulo, Ascanio, v. 271. De Sicanis, Siculis Aen. iii. 687. De Dardanidis, Troianis supra v. 239.</note>
		<note line="561" word="3,4">Puduit enim reginam minime barbaram, naufragos, et exteros a suis tam dure habitos fuisse.</note>
		<note line="565" word="1,2">Non nepotes Aeneae, qui nulli tum erant; sed maiores, a quibus ille genus ducebat.</note>
		<note line="567" word="5">Dicti quasi Phoeni, v. 342.</note>
		<note line="568">Sensus est: Tyriam urbem non esse tam remotam a Solis ortu et calore; atque adeo cives suos ingenio non esse tam obtuso. Non obtusa, etc. Aiunt enim philosophi, populos qui frigidioribus in plagis nascuntur, vulgo tardiori esse indole.</note>
		<note line="569" word="2,3">Italiam, v. 534.</note>
		<note line="569" word="4,5">Eam Italiae partem, quae Latium dicta est, quod in ea Saturnus latuerit, Aen. viii. 319.</note> 
		<note line="570" word="1,2">Siciliae montem in parte occidentali, nunc mont de S. Iulien, non longe a Drepano: cui nomen imposuit Eryx, ibidem sepultus. De eo, Aen. v. 24.</note>
		<note line="570" word="5">Eiusdem Siciliae rex, Aen. v. 36.</note>
		<note line="573">Servius refert accusativum urbem, ad praecedens verbum vultis; hoc sensu: Vultis his considere regnis? vultis urbem quam statuo? vestra est. Vulgo tamen agnoscunt Grammatici mutationem casus, Urbem quam statuo, pro, urbs quam statuo. Aliqui, quibus accedo, solam ordinis mutationem putant, pro, quam urbem statuo. De Noto, sive Austro, vento meridionali, Ecl. ii. 58.</note>
	</notes>
</passage>