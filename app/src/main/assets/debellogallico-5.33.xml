<chapter>
	<sentences>
		<sentence>Tum demum Titurius, ut qui nihil ante providisset, trepidare, concursare, cohortesque disponere; haec tamen ipsa timide atque ut eum omnia deficere viderentur: quod plerumque iis accidere consuevit, qui in ipso negotio consilium capere coguntur.</sentence>
		<sentence>At Cotta, qui cogitasset, haec posse in itinere accidere, atque ob eam causam profectionis auctor non fuisset, nulla in re communi saluti deerat, et in appellandis cohortandisque militibus imperatoris et in pugna militis officia praestabat.</sentence> 
		<sentence>Cumque propter longitudinem agminis minus facile per se omnia obire, et, quid quoque loco faciendum esset, providere possent, iusserunt pronuntiare, ut impedimenta relinquerent atque in orbem consisterent.</sentence>
		<sentence>Quod consilium etsi in eiusmodi casu reprehendendum non est, tamen incommode accidit: nam et nostris militibus spem minuit, et hostes ad pugnam alacriores effecit, quod non sine summo timore et desperatione id factum videbatur.</sentence>
		<sentence>Praeterea accidit, quod fieri necesse erat, ut vulgo milites ab signis discederent, quae quisque eorum carissima haberet, ab impedimentis petere atque abripere properaret, clamore ac fletu omnia complerentur.</sentence>
	</sentences>

	<notes>
		<note sentence="3" word="24-26">In orbem consisti solitum ab iis, qui non hostem adoriendi causa, sed sui tantum consilio defendendi pugnant. Virgil. "cuneis se quisque coactis Agglomerant."</note>
	</notes>
</chapter>