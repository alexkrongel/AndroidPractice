<chapter>
	<sentences>
		<sentence>Eadem nocte accidit, ut esset luna plena, qui dies a maritimos aestus maximos in Oceano efficere consuevit: nostrisque id erat incognitum.</sentence>
		<sentence>Ita uno tempore et longas naves, quibus Caesar exercitum transportandum curaverat, quasque in aridum subduxerat, aestus complebat; et onerarias, quae ad ancoras erant deligatae, tempestas afflictabat; neque ulla nostris facultas aut administrandi aut auxiliandi, dabatur.</sentence>
		<sentence>Compluribus navibus fractis, reliquae cum essent funibus, ancoris reliquisque armamentis amissis ad navigandum inutiles, magna, id quod necesse erat accidere, totius exercitus perturbatio facta est: neque enim naves erant aliae, quibus reportari possent; et omnia deerant, quae ad reficiendas eas usui sunt, et, quod omnibus constabat, hyemari in Gallia oportere, frumentum in his locis in hyemem provisum non erat.</sentence>
	</sentences>

	<notes>
		<note sentence="1" word="0-2">Veget. v. 12. 'Haec reciprocantis meatus ambiguitas cursum navium secunda adiuvat, retardat adversa. Quae dimicaturo magna sunt cautione vitanda: neque enim auxilio remorum rheumatis impetus vincitur, cui interdum cedit et ventus. Et quoniam diversis regionibus diverso lunae crescentis minuentisque statu certis horis ista variantur ideo praelium navale gesturus consuetudinem pelagi vel loci ante congressum debet agnoscere.' Sed Romanis cum essent infensi Galli qui id cognoscebant, ab eorum nemine docebantur quid esset vitandum, quibus si amici illi fuissent, facile erat his incommodis occurrere.</note>
	</notes>
</chapter>
