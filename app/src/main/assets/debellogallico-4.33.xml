<chapter>
	<sentences>
		<sentence>Genus hoc est ex essedis pugnae: primo per omnes partes perequitant et tela coniciunt atque ipso terrore equorum et strepitu rotarum ordines plerumque perturbant, et, cum se inter equitum turmas insinuaverunt, ex essedis desiliunt et pedibus proeliantur.</sentence>
		<sentence>Aurigae interim paulatim ex proelio excedunt, atque ita currus collocant ut, si illi a multitudine hostium premantur, expeditum ad suos receptum habeant.</sentence>
		<sentence>Ita mobilitatem equitum, stabilitatem peditum in praeliis praestant; ac tantum usu quotidiano et exercitatione efficiunt, uti in declivi ac praecipiti loco incitatos equos sustinere et brevi moderari ac flectere, et per temonem percurrere et in iugo insistere et se inde in currus citissime recipere consuerint.</sentence>
	</sentences>
</chapter>