<passage>
	<lines>
		<line>Hinc via, Tartarei qua: fert Acherontis ad undas.</line>
		<line>Turbidus hic coeno vastaque voragine gurges</line>
		<line>Aestuat, atque omnem Cocyto eructat arenam.</line>
		<line>Portitor has horrendus aquas et flumina servat</line>
		<line>Terribili squalore Charon: cui plurima mento</line>
		<line>Canities inculta iacet; stant lumina flamma;</line>
		<line>Sordidus ex humeris nodo dependet amictus.</line>
		<line>Ipse ratem conto subigit, velisque ministrat.</line>
		<line>Et ferruginea subvectat corpora cymba,</line>
		<line>Iam senior; sed cruda Deo viridisque senectus.</line>
		<line>Huc omnis turba ad ripas effusa ruebat,</line>                  
		<line>Matres atque viri, defunctaque corpora vita</line>
		<line>Magnanimum heroum, pueri innuptaeque puellae,</line>
		<line>Impositique rogis iuvenes ante ora parentum:</line>
		<line>Quam multa in sylvis autumni frigore primo</line>
		<line>Lapsa cadunt folia; aut ad terram gurgite ab alto</line> 
		<line>Quam multae glomerantur aves, ubi frigidus annus</line>
		<line>Trans pontum fugat, et terris immittit apricis.</line>
		<line>Stabant orantes primi transmittere cursum,</line>
		<line>Tendebantque manus ripae ulterioris amore:</line>
		<line>Navita sed tristis nunc hos, nunc accipit illos;</line>                                   
		<line>Ast alios longe submotos arcet arena.</line>
		<line>Aeneas, miratus enim, motusque tumultu.</line>
		<line>Dic, ait, o virgo, quid vult concursus ad amnem?</line>
		<line>Quidve petunt animae? vel quo discrimine ripas</line>
		<line>Hae linquunt, illae remis vada livida verrunt?</line>                                   
		<line>Olli sic breviter fata est longaeva sacerdos:</line>
		<line>Anchisa generate, Deum certissima proles,</line>
		<line>Cocyti stagna alta vides, Stygiamque paludem,</line>
		<line>Di cuius iurare timent et fallere numen.</line>
		<line>Haec omnis, quam cernis, inops inhumataque turba est;</line> 
		<line>Portitor ille, Charon; hi, quos vehit unda, sepulti.</line>
		<line>Nec ripas datur horrendas et rauca fluenta</line>
		<line>Transportare prius, quam sedibus ossa quierunt.</line>
		<line>Centum errant annos, volitantque haec littora circum:</line>
		<line>Tum demum admissi stagna exoptata revisunt.</line>        
		<line>Constitit Anchisa satus, et vestigia pressit;</line>
		<line>Multa putans, sortemque animo miseratus iniquam.</line>
	</lines>

	<summaries>
		<summary line="295">Inde incipit iter quod ducit ad aquas Acherontis inferni. Ille gurges turbidus cerno et vasta voragine, exundat, et exonerat omnem arenam in Cocytum.</summary>
		<summary line="298">Charon, vector tremendus horribili squalore, tenet has aquas et hos fluvios: huic multa est in mento canities neglecta, oculi pleni sunt igne, vestis sordida nodo ligata pendet ex humeris.</summary> 
		<summary line="302">Ipse impellit cymbam pertica, et adiuvat velis, et transportat umbras corporum nigra cymba, iam senex; sed senectus robusta et vegeta est, utpote Deo.</summary>
		<summary line="305">Omnis turba currebat huc effusa ad ripas: matres et viri, et corpora fortium bellatorum privata luce, pueri, et puellae innuptae, et iuvenes elati in pyras in conspectu parentum:</summary>
		<summary line="309">tam multi, quam multae frondes excussae cadunt per sylvas primo frigore autumni; sive quam multa: volucres congregantur ad terram ex alto mari, quando tempestas hyberna pellit eas vitra mare, et mittit in plagas calidas.</summary> 
		<summary line="313">Stabant precantes, ut primi traiicerent spatium, et extendebant manus desiderio ripae oppositae. Sed vector asper nunc accipit hos, nunc illos; procul autem a ripa expellit alios.</summary> 
		<summary line="317">Aeneas inquit (nam obstupuit et commotus est hoc tumultu), Dic, o virgo; quid significat illa frequentia ad fluvium? et quid poscunt animea? vel ob quam differentiam, hae recedunt e ripa, illae secant remis aquas pallidas?</summary>
		<summary line="321">Sic antiqua vates breviter locuta est illi: Fili Anchisae, certissima soboles Deorum, cernis stagna profunda Cocyti, et paludem Stygiam, cuius Dii metuunt iurare et violare divinitatem. Haec omnis turba, quam vides, est egena et insepulta:</summary>
		<summary line="326">vector ille, est Charon: hi, quos portat unda, sunt sepulti. Nec permittitur traiicere ripas horribiles et fluctus sonantes, antequam ossa reposita sint in tumulis.</summary> 
		<summary line="329">Vagantur per centum annos, et volitant circa has ripas: tunc denique recepti transmittunt fluvios desideratos. Filius Anchisae stetit, et continuit gressum, agitans plurima, et miserans animo eorum sortem acerbam.</summary>
	</summaries>

	<notes>
		<note line="295" word="2,3,4,5,6,7">De Tartaro, infimo Inferorum loco, supra 134. De Acheronte, et Cocyto, infra 323.</note>
		<note line="299" word="2">Erebi et Noctis filius: per antiphrasin dictus, quod minime sit Χαίρων, gaudens.</note>
		<note line="300" word="3,4,5">Ita pleni sunt flamma oculi, ut veluti ex ea toti constare videantur. Sic dicitur Aen. xii. 408. ‘stare pulvere caelum.' Horat. Od. 1. i. 9. 'Vides ut alta stet nive candidum Soracte,' etc. De ferrugineo colore, proprie ferreo, hic nigro, Ecl. II. 18.</note>
		<note line="312" word="4,6">Soli expositis: Ecl. ix. 49. Hi porro septem superiores versus fere expressi sunt ex Ge. iv. 473. Quod autem ait de traiectione avium in calidiores plagas; de hirundinibus, deque gruibus et ciconiis memoratur, Ge. II. 319.</note>
		<note line="323">Quinque vulgo a Graecis apud Inferos flumina statuuntur: Acheron, Cocytus, Styx, Phlegethon Pyriphlegethon, et Lethe. Nomina illa desumta sinit e variis Graeciae fontibus ac fluviis, quos propter noxiam aliquam naturae vim in Inferis quoque reperiri finxerunt, I. Acheron multiplex: unus in Elide, occidentali et maritima Peloponnesi regione, in Alpheum influens, uxta quem insignis est Plutonis et Proserpinae cultus, ex Strabone 1. VIII. Alter in Thesprotia Epiri regione, ex Acherusia palude profluens, ad Cicliyrum urbem, iuxta Strabonem 1. Lebadeam oppidum, iuxta Pausaniam in Boeoticis. Lethaei amnes alibi complures a Strabone numerantur 1. xiv. Phlegethon, aut Pyriphlegethon, nulli quod sciam loco assignatus est, praeterquam calidis circa Avernum fontibus, ut refert Strabo ex Homero, ii. Nomina haec omnia luctuosum aliquid significant. Acheron, ab ἄχος dolor, et ῥέω fluo. Cocytus, a κωκύω fleo. Styx, a στυγέω odio prosequor. Phlegethon, aut Pyriphlegethon, a πῦρ ignis, et φλέγω comburo. Lethe a λήθη oblivio, quod eius epota aqua oblivionem induceret. iii. De eorum in Inferis situ pluribus disputat Cerdanus. Hoc certissimum: iis nominibus promiscue poëtas abuti, nullo admodum certo ordine: vulgo tamen dici, ex Acheronte profluere Stygem, e Styge Cocytum propagari. iv. Eridanus etiam in campis Elysiis a Virgilio constituitur. Causam vide, 659.</note>
	</notes>
</passage>
