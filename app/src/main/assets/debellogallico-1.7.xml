<chapter>
	<sentences>
		<sentence>Caesari cum id nuntiatum esset, eos per Provinciam nostram iter facere conari, maturat ab urbe proficisci; et, quam maximis potest itineribus, in Galliam ulteriorem contendit, et ad Genavam pervenit: Provinciae toti quam maximum potest militum numerum imperat (erat omnino in Gallia ulteriore legio una): pontem, qui erat ad Genavam, iubet rescindi.</sentence>
		<sentence>Ubi de eius adventu Helvetii certiores facti sunt, legatos ad eum mittunt nobilissimos civitatis, cuius legationis Nammeius et Verucloetius principem locum obtinebant, qui dicerent, 'sibi esse in animo, sine ullo maleficio iter per Provinciam facere, propterea quod aliud iter haberent nullum: rogare ut eius voluntate id sibi facere liceat.'</sentence> 
		<sentence>Caesar, quod memoria tenebat, L. Cassium Consulem occisum exercitumque eius ab Helvetiis pulsum et sub iugum missum, concedendum non putabat: neque homines inimico animo, data facultate per Provinciam itineris faciundi, temperaturos ab iniuria et maleficio existimabat.</sentence>
		<sentence>Tamen, ut spatium intercedere posset, dum milites, quos imperaverat, convenirent, legatis respondit, 'diem se ad deliberandum sumturum; si quid vellent, a. d. idus April. reverterentur.'</sentence>
	</sentences>

	<notes>
		<note sentence="1" word="7">Ea erat provincia Galliae Narbonensis, quae iampridem erat in Romanorum potestate, et a Geneva Narbonem usque pertinebat Pyrenaeisque montibus claudebatur.</note> 
		<note sentence="1" word="12-15">Proficiscitur quia Gallia provincia cum Illyrico erat ei attributa.</note>
		<note sentence="1" word="17-20">Plutarchus in Caesare scripsit octo dierum spatio tantum ipsi confectum. CC leucae sunt ad Genevam ab urbe Roma. Itaque si quatuor millia passuum leucam efficiunt ut supra docuimus, confecit singulis diebus xxv leucas. Quod ipsum testatur Suetonius in Caesare: 'Longissimas vias incredibili celeritate confecit expeditus, meritoria rheda centena millia passuum in singulos dies.' Porro Gallia ulterior alio nomine Transalpina dicitur quae Romanis in Italia positis, trans Alpes est.</note>
		<note sentence="1" word="29-32">Non tam Galliam Romani quam Galli ipsi ceperunt cum enim tantum quatuor legiones a Republica accepisset sex Gallico delectu ab ipso Caesare conscriptae sunt. Equitatus eius totus erat Gallicus. Itaque Alandam illam genere et nomine Gallicam totam postea civitate donavit.</note>
		<note sentence="1" word="42">A legendo dicta quod legantur milites in delectu, teste Varrone de lingua Latina 1. iv. cuius varius fuit pro temporum varietate numerus. Prima legio sub Romulo fuit trium millium peditum et trecentorum equitum: mille enim homines ex singulis tribubus legebat; quae tribus, tres tantum erant eo tempore. Cum vero a Floro Tullus Hostilius omnis militaris disciplinae artisque bellandi conditor esse scribatur statimque a Regibus eiectis apud Dionysium Halicarnasseum a P. Valerio Publicola scripta prodatur quatuor millium, coniectura est non levis ab illo Rege auctam in hunc numerum excrevisse. Livius 1. xlii sic scribit: 'Id praecipui provinciae Macedoniae datum, quod cum alterius Consulis legionibus quina millia, et duceni equites, ex veteri instituto darentur in legiones singulas, in Macedoniam sena millia peditum scribi iussa, equites treceni aequaliter in singulas,' lib. vero vii. ait iv. millium et duecentorum peditum fuisse; et lib. viii. ait quinis millibus peditum, et trecenis equitibus constitisse. Polybius vero numerum facit ampliorem. Videtur tempore Caesaris fuisse non magna.</note> 
		<note sentence="2" word="22-27">Moyses hoc ipsum Idumaeis promisit, cum necessario per illorum fines sibi esset transeundum. Hoc idem Dercyllidas Lacedaemonius per fines amicorum fecit, teste Xenophonte, hoc Agis Lacedaemonius Peloponnesiis praestitit, non sine admiratione urbium ut narrat Plutarchus, exemplaque eius rei quamvis pauca non nulla tamen extant. Moysi promittenti credendum fuit, quia sanctus vir; non barbaris, quos nullus rex, nulla continebat disciplina, quique antiquitus praeterea inimico erant in Romanos animo. Eventus consilium Caesaris probavit: nec enim aut Aeduis, aut eorum clientibus peperce runt.</note>
		<note sentence="3" word="4-6">De L. Cassio extat historia in Appiano et apud Orosium vi. 17. Florus in epitome lxv. Livii scribit, milites, qui ex ea clade superfuerant, obsidibus et dimidia rerum omnium parte, ut incolumes dimitterentur, cum hostibus pactos esse. Porro ille Consul fuerat anno urbis conditae id cxlvii.</note> 
		<note sentence="3" word="14-16">Hoc modo sub iugum mittebantur. Fixis in terram hastis duabus super eas tertia ligabatur: tunc victi hostes discingebantur et sub illa discincti inermesque transire cogebantur. Unde subiugare dictum pro debellare. Hunc morem describit T. Livius 1. iii. ubi de Aequis loquitur.</note>
	</notes>
</chapter> 