<chapter>
	<sentences>
		<sentence>Erant omnino itinera duo, quibus itineribus domo exire possent: unum per Sequanos, angustum et difficile, inter montem Iuram et flumen Rhodanum, vix qua singuli carri ducerentur; mons autem altissimus impendebat, ut facile perpauci prohibere possent: alterum per Provinciam nostram, multo facilius atque expeditius, propterea quod Helvetiorum inter fines et Allobrogum, qui nuper pacati erant, Rhodanus fluit, isque nonnullis locis vado transitur.</sentence>
		<sentence>Extremum oppidum Allobrogum est, proximumque Helvetiorum finibus, Geneva.</sentence>
		<sentence>Ex eo oppido pons ad Helvetios pertinet.</sentence>
		<sentence>Allobrogibus sese vel persuasuros, quod nondum bono animo in Populum Romanum viderentur, existimabant; vel vi coacturos, ut per suos fines eos ire paterentur.</sentence>
		<sentence>Omnibus rebus ad profectionem comparatis, diem dicunt, qua die ad ripam Rhodani omnes conveniant: is dies erat a. d. v. Kal Apr. L. Pisone, A. Gabinio, Coss.</sentence>
	</sentences>

	<notes>
		<note sentence="1" word="0-3">Rhellicanus Helvetius has angustias a Gallis et Germanis Clusas appellari scripsit. Glareanus vero, Helvetius et ipse negat esse ea tantum itinera, et multos patere exitus scribit. Itaque hanc regionem auditu tantum fuisse notam Caesari, quam ipse non viderit.</note>
		<note sentence="2" word="2">Allobroges erant partim, qui nunc dicuntur Sabaudi, partim Delphinates, qui hodie dioecesibus continentur Viennae, Gratianopolis et Genevae. Horum metropolis erat Vienna. Nuper pacati dicuntur, quia biennio ante fuerant domiti a C. Pomptino, qui alias Pomptinius et Pontinus dicitur.</note>
		<note sentence="2" word="7">Nunc ad ripam Helvetiorum translata est.</note>
		<note sentence="5" word="17-21">xxviii. Martii. Nolim tamen negare propter corruptum Kalendarium alium diem fuisse.</note>
		<note sentence="5" word="22-26">Qui Iulio Caesari et M. Bibulo in consulatum successerant ann. ab urbe condita idcxcvi.</note>
	</notes>
</chapter>