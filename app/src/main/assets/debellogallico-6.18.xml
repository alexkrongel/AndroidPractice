<chapter>
	<sentences>
		<sentence>Galli se omnes ab Dite patre prognatos praedicant, idque ab druidibus proditum dicunt.</sentence> 
		<sentence>Ob eam causam spatia omnis temporis non numero dierum, sed noctium finiunt; dies natales et mensium et annorum initia sic observant, ut noctem dies subsequatur.</sentence> 
		<sentence>In reliquis vitae institutis hoc fere ab reliquis differunt, quod suos liberos, nisi cum adoleverint, ut munus militiae sustinere possint, palam ad se adire non patiuntur; filiumque puerili aetate in publico, in conspectu patris, assistere, turpe ducunt.</sentence>
	</sentences>

	<notes>
		<note sentence="1" word="0-5">Cluverii, qui a Grotio appellatur in signitae aliquando audaciae in coniecturis, non frivola tamen est hoc in loco coniectura. Theuth eundem esse qui Graecis Θεὸς, Ζεὺς, Dorice Δεὺς, Latinis Deus seu Dius et Dis; unde Italice Dio, Gallice Dieu, cum ipse Iupiter Latine dicatur Diespiter, quasi Dis pater, ut et Iupiter dicitur quasi Iovis pater. Et Mars dicitur Marspiter, quasi Mars pater.</note>
		<note sentence="2" word="6-10">Non id quidem Druidum iudicio, sed suo Caesar dicit. Nec enim ob eam causam quam exposuit Galli diem a nocte exordiebantur. Peraeque enim ac Druidae, Hebraei censuerunt dierum naturalium, qui horas xxiv complectuntur, ineundam esse rationem, ut eorum exordium noctem faciant, tametsi Ditem primum suum patrem non agnoverint. Sic Hesiodus ex nocte diem et aethera procreatam refert. Quod aliud nihil declarat nisi noctem esse die priorem. Quod consentaneum est narrationi quae lib. Genes. continetur: 'Et tenebrae erant super faciem abyssi.' Orpheusque, cum noctem matrem omnium appellat, nihil aliud significat, quam ante omnia tenebras fuisse; scilicet mundum ex nihilo creatum fuisse, ut noctis nomine nihilum intelligatur. Porro a Poëtis Latinis passim Dis dicitur, qui a Graecis Pluto, Deos Inferorum.</note>
		<note sentence="3" word="12-14">Ea aetas erat apud Romanos annorum xvii, ut patet ex lege Sempronia, ne minores xvii annis militare cogantur. Apud Iudaeos militaris aetas erat xx annorum, ut ex lib. Numer. cap. i. cognoscitur. Quae fuerit apud Gallos ignoratur. Quae vero causa fuerit, cur a se pueros segregarent, non video, nisi quod, ut Romani a suis conciliis et coetibus foeminas removebant, non tantum ob infirmitatem illarum consilii; ut enim Ovidius habet alicubi, 'Ut corpus teneris, mens sic infirma puellis;' sed quia earum consuetudine remollescere veluti audaciam existimabant: sic cum puerorum infirmitas a muliebri non sit absimilis, parum convenire puerili infirmitati cum sua fortitudine arbitrabantur. Plutarchus in Lycurgo testatur apud Lacedemonios ante xx aetatis annum adolescentem in forum non admitti.</note>
	</notes>
</chapter> 
