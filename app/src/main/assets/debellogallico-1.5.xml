<chapter>
	<sentences>
		<sentence>Post eius mortem nihilo minus Helvetii id, quod constituerant, facere conantur, ut e finibus suis exeant.</sentence>
		<sentence>Ubi iam se ad eam rem paratos esse arbitrati sunt, oppida sua omnia, numero ad duodecim, vicos ad quadringentos, reliqua privata aedificia incendunt, frumentum omne, praeter quod secum portaturi erant, comburunt, ut, domum reditionis spe sublata, paratiores ad omnia pericula subeunda essent: trium mensium molita cibaria sibi quemque domo efferre iubent.</sentence>
		<sentence>Persuadent Rauracis et Tulingis et Latobrigis finitimis, uti, eodem usi consilio, oppidis suis vicisque exustis, una cum iis proficiscantur: Boiosque, qui trans Rhenum incoluerant et in agrum Noricum transierant Noreiamque oppugnarant, receptos ad se socios sibi: asciscunt.</sentence>
	</sentences>

	<notes>
		<note sentence="2" word="10-12">Durum cum sit telem necessitas, hoc saepe duces usi sunt exemplo, ut Guillelmus ille Normannorum dux, qui cum expeditionem in Anglos suscepit, proprias naves exussit, ut milites domum reditionis spe sublata fortius pugnarent.</note>
		<note sentence="3" word="1">Horum caput erat Augusta, qua diruta, sedes Episcopatus eius in proximam urbem Sequanorum Basiliam translatum est haud multo ante annum Christi DCCC. Ipsa nunc est tenuis vicus. Rauraci a Sequanis disterminantur amne Byrsa qui haud amplius quatuor millibus passuum a Basilea, idque paulo supra in Rhenum influit.</note>
		<note sentence="3" word="3">Nonnulli existimant Tulingos esse, qui Lotharingi dicuntur. Sed Glareanus Helvetius coniectat esse 'Stulingen,' qui ad septentrionem sunt Helvetiis supra Rauracos. Adde quod ii, infecta re, in suas sedes remigrare a Caesare iussi sunt.</note>
		<note sentence="3" word="5">Latobrigi ignorantur.</note>
		<note sentence="3" word="15-17">Una secum posset dici: sed modo absit ambiguum, nihil refert.</note>
		<note sentence="3" word="19">Erant hi Gallicae originis, teste Tacito, qui, de Helvetiis quibusdam, qui in Germaniam penetrarant, et de Boiis sic scribit lib. de morib. Germanorum: 'Inter Herciniam sylvam Rhenumque et Moenum amnes, Helvetiii, ulteriora Boii, Gallica utraque gens tenuere.' Nec tantum in Germaniam illi penetrarant, sed et, teste Livio, circiter annum urbis conditae CL. Tarquinio Prisco Romanorum rege, trans Alpes profecti sunt, ibique, teste Plinio, Laudem Pompeiam Lodi*condiderunt, in Hetruriam pervenerunt, unde incolas expulerunt. Praecipua tamen eorum sedes intra Apenninum fuit. An iidem ex Gallia in Germaniam recta, an ex Italia expulsi eo transierint, et Noricum agrum occupaverint, incertum est; item quam terram in Gallia ante omnes illas expeditiones obtinuerint. Plinius certe Lugdunensi Galliae Boios assignat, sed illos, qui sua tempestate vivebant, qui concessu Aeduorum, Caesarisque permissu in eam partem migraverant, quae nunc dicitur, Bourbonnois.</note>
		<note sentence="3" word="26-27">Ager Noricus oritur ab Oeno flumine, Germanice Inn, ad ortum, usque ad Pannoniam protenditur superiorem, a meridie, monte Carvanca terminatur et Alpibus ad Italiam usque, a septentrionibus, Danubio. Ex Sexti Rufi Breviario cognoscitur esse divisum in mediterraneum et ripensem, qui ad ripas Danubii. Qui igitur Norimbergam interpretantur, non minus errant, quam qui Sequanos a Sequana flumine dictos putant.</note>
	</notes>
</chapter>
