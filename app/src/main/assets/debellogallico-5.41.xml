<chapter>
	<sentences>
		<sentence>Tunc duces principesque Nerviorum, qui aliquem sermonis aditum causamque amicitiae cum Cicerone habebant, colloqui sese velle dicunt.</sentence>
		<sentence>Facta potestate, eadem, quae Ambiorix cum Titurio egerat, commemorant, "omnem esse in armis Galliam, Germanos Rhenum transisse, Caesaris reliquorumque hyberna oppugnari."</sentence> 
		<sentence>Addunt etiam de Sabini morte.</sentence> 
		<sentence>Ambiorigem ostentant fidei faciendae causa: "errare eos" dicunt, "si quicquam ab his praesidii sperent, qui suis rebus diffidant; sese tamen hoc esse in Ciceronem Populumque Romanum animo, ut nihil nisi hyberna recusent atque hanc inveterascere consuetudinem nolint: licere illis incolumibus per se ex hybernis discedere, et, quascumque in partes velint, sine metu proficisci."</sentence> 
		<sentence>Cicero ad haec unum modo respondit, "Non esse consuetudinem Populi Romani, ullam accipere ab hoste armato conditionem: si ab armis discedere velint, se adiutore utantur, legatosque ad Caesarem mittant: sperare, pro eius iustitia, quae petierint, impetraturos."</sentence>
	</sentences>

	<notes>
		<note sentence="5" word="0-5">Non difficile fuit Ciceroni docto per Verticonem perfugam, qui infra dicitur a prima obsidione ad Ciceronem profugisse.</note>
	</notes>
</chapter>