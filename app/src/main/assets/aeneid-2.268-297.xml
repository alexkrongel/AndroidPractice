<passage>
	<lines>
		<line>Tempus erat, quo prima quies mortalibus aegris</line>
		<line>Incipit, et dono Divum gratissima serpit.</line>
		<line>In somnis, ecce, ante oculos maestissimus Hector</line>
		<line>Visus adesse mihi, largosque effundere fletus,</line>
		<line>Raptatus bigis ut quondam, aterque cruento</line>
		<line>Pulvere, perque pedes traiectus lora tumentes.</line>
		<line>Hei mihi, qualis erat! quantum mutatus ab illo</line>
		<line>Hectore, qui redit exuvias indutus Achilli,</line>     
		<line>Vel Danaum Phrygios iaculatus puppibus ignes!</line>
		<line>Squalentem barbam, et concretos sanguine crines,</line>
		<line>Vulneraque illa gerens, quae circum plurima muros</line>
		<line>Accepit patrios. Ultro flens ipse videbar</line>
		<line>Compellare virum, et maestas expromere voces:</line>        
		<line>O lux Dardaniae, spes o fidissima Teucrum,</line>
		<line>Quae tantae tenuere morae? quibus Hector ab oris</line>
		<line>Expectate venis? ut te post multa tuorum</line>
		<line>Funera, post varios hominumque urbisque labores</line>
		<line>Defessi aspicimus! quae causa indigna serenos</line>          
		<line>Foedavit vultus? aut cur haec vulnera cerno?</line>
		<line>Ille nihil; nec me quaerentem vana moratur:</line>
		<line>Sed graviter gemitus imo de pectore ducens,</line>
		<line>Heu fuge, nate Dea, teque his, ait, eripe flammis.</line>
		<line>Hostis habet muros; ruit alto a culmine Troia.</line>           
		<line>Sat patriae Priamoque datum. Si Pergama dextra</line>
		<line>Defendi possent: etiam hac defensa fuissent.</line>
		<line>Sacra suosque tibi commendat Troia Penates:</line>
		<line>Hos cape fatorum comites; his moenia quaere.</line>
		<line>Magna pererrato statues quae denique ponto.</line>            
		<line>Sic ait; et manibus vittas Vestamque potentem</line>
		<line>Aeternumque adytis effert penetralibus ignem.</line>
	</lines>

	<summaries>
		<summary line="268">Tempus erat, quo primus somnus fessis hominibus subit, et Deorum munere gratissimus illabitur.</summary> 
		<summary line="270">Ecce per somnum Hector tristissimus visus est mihi astare prae oculis, et emittere copiosas lacrymas: tractus equis, ut olim, et niger sanguineo pulvere, et transfossus loris per pedes tumidos.</summary>
		<summary line="274">Hei mihi, qualis erat! Quam diversus ab illo Hectore, qui rediit ornatus spoliis Achillis, vel cum iniecisset ignes Troianos in naves Graecorum!</summary>
		<summary line="277">Habens barbam sordidam, et capillos cohaerentes sanguine, et plagas illas, quas multas accepit circa muros patriae. Ego plorans videbar primus alloqui virum, et emittere haec tristia verba:</summary> 
		<summary line="281">O lumen Troiae! O spes firmissima Troianorum! Quae tam longa mora te detinuit? O Hector optate, quibus e regionibus venis? Quomodo te videmus lassi, post multas neces tuorum, post diversos et urbis et civium labores? Quae causa indigna maculavit pulchram faciem? Aut quare video has plagas?</summary>
		<summary line="287">Ille nihil ad haec dixit, nec responsis detinet me petentem inutilia: sed aegre trahens gemitus ex intimo pectore: Heu! fuge, fili Veneris, et te, inquit, subtrahe huic incendio.</summary>
		<summary line="290">Hostis tenet urbem, cadit ab alto vertice Troia: satisfecimus patriae et Priamo: si Troia manu aliqua servari posset, hac mea etiam fuisset servata.</summary>
		<summary line="293">Troia committit tibi sua sacra, et suos Deos: accipe hos casuum tuorum socios; quaere illis urbem, quam tandem magnam condes pererrato mari. Sic locutus est; et manibus exportat ex adytis intimis infulas, et potentem Vestam, et ignem inextinctum.</summary>
	</summaries>

	<notes>
		<note line="272" word="0,1">De Hectore bigis raptato, Aen. i. 187. De bigis, et quadrigis, duobus et quatuor equis, sub eodem iugo coniunctis, G. i. 512.</note>
		<note line="275" word="3,5">Cum nempe Achilles e Graecorum castris recessisset, offensus Agamemnoni ob ereptam sibi Briseida: territi navium incendio Graeci, frustra precibus Achillem tentaverunt, Patroclus inprimis, ipsi carissimus; qui cum ad reditum impellere eum non posset, rogavit, sua sibi saltem arma militesque suos concederet, quibus, Troianis metum incuteret. Concessit Achilles: at Patroclus, Achillis armis indutus, ab Hectore occisus est. Igitur per Achilli exuvias, Achillis arma intellige; non Achilli quidem, sed Patroclo direpta. Ita Homerus Iliad. xv. sub finem, et xvi.</note>
		<note line="291" word="5">Arx Troiae. Aen. i. 470.</note>
		<note line="293">Per sacra, res eas intelligit, quae ad ceremonias Deorum pertinebant; ut vittae, infulae, de quibus supra, v. 133. Pepla, de quibus Aen. i. 484. Per Penates, Deorum domesticorum simulacra, de quibus infra, v. 717. Per Vestam, vel unum ex illis Penatium simulacris, vel ignem ipsum aeternum: ait enim Ovid. Fast. vi. 291. 'Nec tu aliud Vestam, quam vivam intellige flammam.' Per ignem perpetuum, ignem inextinctum: qui, si aliquando extingueretur; non alio igne, sed admotis. Soli fomitibus ipso Solis calore excitandus erat. De hoc, deque Vesta, Ge. i. 498.</note>
		<note line="297" word="1,2">Vel reipsa effert; vel in somnis videtur efferre. Effert autem in Aeneae domum, e templo quod erat in arce; et eum iis imperium a Priamo in Aeneam transfert. Cultum porro ignis acceperant Phryges et Graeci ab orientalibus populis, praecipue Persis; quibus ob usus maxi mos dignus divinitate visus est, et perpetua custodia. Adyta sunt intimae partes domorum templorumque, in quas intrare nefas est, ab a privativo, et δύω ingredior. De penetralibus, in voce penus, Aen. i. 708. Deo Austris, ventis meridionalibus. Ecl. ii. 58.</note>
	</notes>
</passage>